{
  "id": "47619",
  "name": "Правило от осквернения",
  "parent": "843",
  "text": "",
  "slavonic_text": "<p><strong><em>Ес­ли слу­чи́тся ко­му́ во сне ис­ку­сить­ся блу́дным сно­виде́ни­ем или́ оск­вер­нить­ся те­ле́сно, по де́й­ствию ди­аволь­ско­му, то восс­тав от од­ра́, со­вер­ша́ет пок­ло́ны, го­воря с уми­ле́ни­ем и сок­ру­ше́ни­ем сер­де́чным сле́ду­ющую мо­ли́тву:</em></strong></p>\n<p>Бо́же, ми́лос­тив бу́ди мне, гре́шно­му.</p>\n<p><strong>За­те́м:</strong></p>\n<p>Мо­ли́тва­ми свя­ты́х оте́ц на́ших, Го́спо­ди Иису́се Хрис­те́ Бо́же наш, по­ми́луй нас. <strong>А</strong>ми́нь.</p>\n<p>Сла́ва Те­бе́, Бо́же наш, сла́ва Те­бе́.</p>\n<p>Ца­рю́ Не­бе́сный, Уте́ши­телю, Ду́ше и́сти­ны, И́же вез­де́ сый и вся ис­полня́яй, Сок­ро́ви­ще бла­ги́х и жи́зни По­да́те­лю, при­иди́ и все­ли́ся в ны, и очи́сти ны от вся́кия скве́рны, и спа­си́, Бла́же, ду́ши на́ша.<strong>*</strong></p>\n<blockquote><p><strong>*</strong> <strong><em>От не­де́ли Фо­мино́й до Воз­не­се́ния вме́сто Ц</em></strong><em>арю́ Не­бе́сный:</em> <strong><em>чи­та́ет­ся тро­па́рь, глас 5:</em></strong><br />\n<strong>Х</strong>рис­то́с воск­ре́се из ме́ртвых, / сме́ртию смерть поп­ра́в, // и су́щим во гро­бе́х жи­во́т да­рова́в. <strong>Три́жды.</strong><br />\n<strong><em>От Воз­не­се́ния до Тро́ицы вме́сто Ц</em></strong><em>арю́ Не­бе́сный:</em> <strong><em>ни­чего́ не го­ворит­ся, но по́сле пред­на­чина­тель­ной мо­ли́твы «М</em></strong><em>оли́тва­ми свя­ты́х оте́ц на́ших, Го́спо­ди Иису́се Хрис­те́ Бо́же наш, по­ми́луй нас.</em> <strong><em>А</em></strong><em>ми́нь.</em><strong><em>» сра­зу чи­та́ет­ся: «С</em></strong><em>вя­ты́й Бо́же, Свя­ты́й Кре́пкий, Свя­ты́й Безс­ме́ртный, по­ми́луй нас.</em><strong><em>».</em></strong></p>\n</blockquote>\n<p>Свя­ты́й Бо́же, Свя­ты́й Кре́пкий, Свя­ты́й Безс­ме́ртный, по­ми́луй нас. <strong>Три́жды.</strong></p>\n<p>Сла́ва От­цу́, и Сы́ну, и Свя­то́му Ду́ху, и ны́не и при́сно, и во ве́ки ве­ко́в. <strong>А</strong>ми́нь.</p>\n<p>Прес­вя­та́я Тро́ице, по­ми́луй нас: Го́спо­ди, очи́сти гре­хи́ на́ша; Вла­ды́ко, прос­ти́ без­за­ко́ния на́ша; Свя­ты́й, по­сети́ и ис­це­ли́ не́мо­щи на́ша, и́ме­не Тво­его́ ра́ди.</p>\n<p>Го́спо­ди, по­ми́луй. <strong>Три́жды.</strong></p>\n<p>Сла́ва От­цу́, и Сы́ну, и Свя­то́му Ду́ху, и ны́не и при́сно, и во ве́ки ве­ко́в. <strong>А</strong>ми́нь.</p>\n<p>О́тче наш, И́же еси́ на Не­бесе́х! да свя­ти́тся и́мя Твое́; да прии́дет Ца́рствие Твое́; да бу́дет во́ля Твоя́, я́ко на Не­беси́, и на зем­ли́. Хлеб наш на­су́щный даждь нам днесь. И ос­та́ви нам до́лги на́ша; я́ко­же и мы ос­тавля́ем долж­ни­ко́м на́шим; и не вве­ди́ нас во ис­ку­ше́ние, но из­ба́ви нас от лу­ка́ва­го.</p>\n<p><strong>[Свя­ще́нник: Я́</strong>ко Твое́ есть Ца́рство, и си́ла, и сла́ва, От­ца́, и Сы­на́, и Свя­та́го Ду́ха, ны́не и при́сно, и во ве́ки ве­ко́в. <strong>А</strong>ми́нь.<strong>]</strong></p>\n<p><strong>За­те́м, Г</strong>о́спо­ди, по­ми́луй. <strong>12 раз.</strong></p>\n<p>Сла́ва От­цу́, и Сы́ну, и Свя­то́му Ду́ху, и ны́не и при́сно, и во ве́ки ве­ко́в. <strong>А</strong>ми́нь.</p>\n<p>При­иди́те, пок­ло­ни́мся Ца­ре́ви на́ше­му Бо́гу. <strong>Пок­ло́н.</strong></p>\n<p>При­иди́те, пок­ло­ни́мся и при­паде́м Хрис­ту́, Ца­ре́ви на́ше­му Бо́гу. <strong>Пок­ло́н.</strong></p>\n<p>При­иди́те, пок­ло­ни́мся и при­паде́м Са­мому́ Хрис­ту́, Ца­ре́ви и Бо́гу на́ше­му. <strong>Пок­ло́н.</strong></p>\n<h2>Пса­ло́м 50:</h2>\n<p>По­ми́луй мя, Бо́же, по ве­ли́цей ми́лос­ти Твое́й, и по мно́жест­ву щед­ро́т Твои́х очи́сти без­за­ко́ние мое́. На­ипа́че омы́й мя от без­за­ко́ния мо­его́, и от гре­ха́ мо­его́ очи́сти мя; я́ко без­за­ко́ние мое́ аз зна́ю, и грех мой пре́до мно́ю есть вы́ну. Те­бе́ еди́но­му сог­ре­ши́х, и лу­ка́вое пред То­бо́ю сот­во­ри́х; я́ко да оп­равди́ши­ся во сло­весе́х Твои́х, и по­беди́ши, внег­да́ су­ди́ти Ти. Се́ бо в без­за­ко́ни­их за­ча́т есмь, и во гре­се́х ро­ди́ мя ма́ти моя́. Се́ бо и́сти­ну воз­лю­би́л еси́, без­ве́стная и та́й­ная пре­му́дрос­ти Тво­ея́ яви́л ми еси́. Ок­ро­пи́ши мя ис­со́пом, и очи́щу­ся; омы́еши мя, и па́че сне́га убе­лю́ся. Слу́ху мо­ему́ да́си ра́дость и ве­се́лие; воз­ра́ду­ют­ся ко́сти сми­ре́нныя. Отв­ра­ти́ ли­це́ Твое́ от грех мои́х, и вся без­за­ко́ния моя́ очи́сти. Се́рдце чи́сто со­зи́жди во мне, Бо́же, и дух прав об­но­ви́ во ут­ро́бе мое́й. Не от­ве́ржи ме­не́ от ли­ца́ Тво­его́, и Ду́ха Тво­его́ Свя­та́го не оты­ми́ от ме­не́. Воз­да́ждь ми ра́дость спа­се́ния Твое́го, и Ду́хом Вла­ды́чним ут­верди́ мя. На­учу́ без­за­ко́нныя пу­те́м Твои́м, и не­чес­ти́вии к Те­бе́ об­ра­тя́тся. Из­ба́ви мя от кро­ве́й, Бо́же, Бо́же спа­се́ния мо­его́; воз­ра́ду­ет­ся язы́к мой пра́вде Твое́й. Го́спо­ди, уст­не́ мои́ от­ве́рзе­ши, и ус­та́ моя́ воз­вестя́т хва­лу́ Твою́. Я́ко а́ще бы вос­хо­те́л еси́ же́ртвы, дал бых у́бо: все­сож­же́ния не бла­гово­ли́ши. Же́ртва Бо́гу дух сок­ру­ше́н; се́рдце сок­ру­ше́нно и сми­ре́нно Бог не уни­чижи́т. Уб­ла­жи́, Го́спо­ди, бла­гово­ле́ни­ем Твои́м Сио́на, и да со­зи́ждут­ся сте́ны Иеру­сали́мския. Тог­да́ бла­гово­ли́ши же́ртву пра́вды, воз­но­ше́ние и все­соже­га́емая; тог­да́ воз­ло­жа́т на oл­та́рь Твой тель­цы́.</p>\n<h2>И тро­пари́, глас 7:</h2>\n<p>Па́сты­рю до́брый, ду́шу Твою́ по­ложи́вый о нас, / све́дый сок­ро­ве́нная, со­де́ян­ная мно́ю, Еди́не Бла́же, / упа­си́ мя ра́зу­мом заб­лу́ждша­го, / и ис­хи­ти́ мя от во́лка, А́гнче Бо́жий, // и по­ми́луй мя.</p>\n<p>Отяг­че́н сном уны́ния, / пом­ра­ча́юся пре́лес­тию гре­хо́вною, / но да́руй ми у́тро по­кая́ния, / прос­ве­ща́я о́чи мы́слен­ныя, Хрис­те́ Бо́же, / прос­ве­ще́ние ду­ши́ мо­ея́, // и спа­си́ мя.</p>\n<p>Мгло́ю гре­хо́вною и сласть­ми́ жи­те́й­ски­ми спле­та́ем / ум окая́нныя ду­ши́ мо­ея́, стра́сти раз­ли́чныя раж­да́ет, / и в по́мысл уми­ле́ния не при­хо́дит. / Но уще́дри, Спа́се, сми­ре́ние мое́, / и даждь ми по́мысл уми­ле́ния, / да и аз спа­са́емь пре́жде кон­ца́ воз­зо­ву́ бла­го­ут­ро́бию Тво­ему́: / «Го́спо­ди Хрис­те́ Спа́се мой, // от­ча́ян­на­го спа­си́ мя и не­дос­то́й­на­го!»</p>\n<p>Я́ко впа­ды́й в раз­бо́й­ни­ки, и уя́звен, / та́ко и аз впа­до́х во мно́гия гре­хи́, / и уя́зве­на ми есть ду­ша́. / К ко­му́ при­бе́гну по­ви́нный аз? / – То́кмо к Те­бе́ ми­лосе́рдо­му душ Вра­чу́. // Из­ле́й на мя, Бо́же, ве­ли́кую Твою́ ми́лость.</p>\n<p>Сла́ва От­цу́, и Сы́ну, и Свя­то́му Ду́ху.</p>\n<p>Я́ко блу́дный сын, при­идо́х и аз, Ще́дре. / При­ими́ мя, О́тче, возв­ра­ща́юща­ся, / я́ко еди́на­го от нае́мник Твои́х, Бо́же, // и по­ми́луй мя.</p>\n<p>И ны́не и при́сно, и во ве́ки ве­ко́в. <strong>А</strong>ми́нь.</p>\n<p><strong>Бо­горо́ди­чен: И</strong>зба́ви, Бо­горо́ди­це, от об­держа́щих нас гре­хо́в, / я́ко ино́го упо­ва́ния ве́рнии не и́ма­мы, // ра́зве Те­бе́ и от Те­бе́ ро́ждша­гося Го́спо­да.</p>\n<p><strong>За­те́м, Г</strong>о́спо­ди, по­ми́луй, <strong>40 раз.</strong></p>\n<p><strong>И 50 пок­ло́нов, с мо­ли́твой:</strong></p>\n<p>Бо́же, ми́лос­тив ми бу́ди, и прос­ти́ мя, блу́дна­го, за и́мя Твое́ Свя­то́е.</p>\n<h2>За­те́м мо­ли́тва свя­то́го Ва­си́лия Ве­ли́ко­го:</h2>\n<p>Па́ки за­пя́т бых окая́нный умо́м и лу­ка́вым обы́ча­ем, ра­бо́тая гре­ху́. Па́ки князь ть­мы и стра́стных сла́дос­тей ро­ди́тель, пле­не́на мя сот­во­ри́, и я́ко­же ра­ба́ сми­ре́нна­го, то­го́ хо­те́ни­ем и же­ла́ни­ем, плотс­ки́м ра­бо́та­ти при­нуж­да́ет мя. И что сот­во­рю́, Го́спо­ди мой и Из­ба́ви­телю, и Зас­ту́пни­че, упо­ва́ющим на Тя, а́ще не к Те­бе́ па́ки возв­ра­щу́ся и пос­те­ню́, и ми́лос­ти исп­ро­шу́ о со­де́ян­ных мно́ю? Но бою́ся и тре­пе́щу, да не ка́ко всег­да́ ис­по­ве́да­яся, и отс­ту­пи́ти злых обе­щава́яся, и на ки́й­ждо час сог­ре­ша́я, и не воз­да́в мо­ли́твы мо­ея́ Те­бе́ Бо́гу мо­ему́, дол­го­тер­пе́ние Твое́ возд­ви́гну к не­годо­ва́нию. И кто стер­пи́т гне́ва Тво­его́, Го́спо­ди? Ве́дый у́бо мно́жест­во щед­ро́т Твои́х, и пу­чи́ну че­лове­колю́бия Тво­его́, па́ки воз­верза́ю се­бе́ на ми́лость Твою́, и взы­ва́ю Ти: е́же сог­ре­ши́х, прос­ти́. По­ми́луй мя, па́дша­го, даждь ми ру́ку по́мо­щи, в ти́не слас­те́й пог­ру­же́нно­му. Не ос­та́ви, Го́спо­ди, соз­да́ние Твое́ раст­ли́ти­ся без­за­ко́нь­ми мои́ми и гре­хи́ мои́ми, но обы́чным Твои́м ми­лосе́рди­ем и бла́гос­тию при­нуж­да́емь, из­ба́ви от ка́ла и скве́рны те­ле́сныя и стра́стных по­мыш­ле́ний, оск­вер­ня́ющих всег­да́ ду́шу мою́ окая́нную. Се бо, Го́спо­ди, я́ко­же зри́ши, несть в ней ме́ста чи́ста, но вся про­кази́ся, и все те́ло объя́т я́зва. Сам у́бо, Че­лове­колю́бче, вра­чу́ душ и те­ле́с, и ми́лос­ти ис­то́чни­че, очи́сти ту слез мои́х те­че́ни­ем, сих из­ли­ва́я на мя оби́ль­но; из­ле́й на мя че­лове­колю́бие Твое́, и даждь ми ис­це­ле́ние и очи­ще́ние, и ис­це­ли́ сок­ру­ше́ние мое́, и не отв­ра­ти́ ли­ца́ Тво­его́ от ме­не́, да не я́ко­же вещь, поя́ст мя от­ча́яния огнь, но я́ко­же рекл еси́, не­ло́жный Бо́же, я́ко ве́лия ра́дость бы­ва́ет на Не­беси́ о еди́ном гре́шни­це ка́ющем­ся, сие́ сот­во­ри́ и на мне, гре́шнем, и не зат­во­ри́ у́шию бла­го­ут­ро́бия Тво­его́ в мо­ли́тве по­кая́ния мо­его́, но от­ве́рзи их, и я́ко ка­ди́ло исп­ра́ви ту пред То­бо́ю. Ве́си бо не́мощь ес­тест­ва́, Соз­да́те­лю, и удо́бь по­полз­но­ве́ние ю́нос­ти, и тя́жесть те́ла, и пре­зира́еши гре­хи́, и по­кая́ние прие́мле­ши при­зыва́ющих Тя и́сти­ною. Я́ко бла­гос­ло­ви́ся и прос­ла́ви­ся пре­чест­но́е и ве­лико­ле́пое и́мя Твое́, От­ца́ и Сы́на, и Свя­та́го Ду́ха, ны́не и при́сно, и во ве́ки ве­ко́в. <strong>А</strong>ми́нь.</p>\n<h2>Мо­ли́тва вто­ра́я, то­го́ же свя­то́го Ва­си́лия:</h2>\n<p>Мно­гоми́лос­ти­ве, нет­ле́нне, неск­ве́рне, безг­ре́шне Го́спо­ди, очи́сти мя, не­пот­ре́бна­го ра­ба́ Тво­его́, от вся́кия скве́рны плотс­ки́я и ду­ше́вныя, и от нев­ни­ма́ния и уны́ния мо­его́ при­бы́вшую ми не­чис­то­ту́, со ине́ми все́ми без­за­ко́нии мои́ми, и яви́ мя неск­ве́рна, Вла­ды́ко, за бла́гость Хрис­та́ Тво­его́, и ос­вя­ти́ мя на­ше́стви­ем Прес­вя­та́го Тво­его́ Ду́ха: я́ко да возб­ну́в от мглы не­чи́стых при­виде́ний диа́воль­ских и вся́кия скве́рны, спо­до́блю­ся чи́стою со́вес­тию от­ве́рсти скве́рная моя́ и не­чи́стая ус­та́, и вос­пе­ва́ти всес­вя­то́е и́мя Твое́, От­ца́, и Сы́на, и Свя­та́го Ду́ха, ны́не и при́сно, и во ве́ки ве­ко́в. <strong>А</strong>ми́нь.</p>\n<h2>Мо­ли́тва тре́тья:</h2>\n<p>Го́спо­ди Бо́же наш, е́же сог­ре­ши́х во дни сем сло́вом, де́лом и по­мыш­ле́ни­ем, я́ко Благ и Че­лове­колю́бец, прос­ти́ ми. Ми́рен сон и без­мя­те́жен да́руй ми. А́нге­ла Тво­его́ хра­ни́те­ля пос­ли́, пок­ры­ва́юща и соб­лю­да́юща мя от вся́ка­го зла, я́ко Ты еси́ Хра­ни́тель ду­ша́м и те­лесе́м на́шим, и Те­бе́ сла́ву воз­сы­ла́ем, От­цу́, и Сы́ну, и Свя­то́му Ду́ху, ны́не и при́сно, и во ве́ки ве­ко́в. <strong>А</strong>ми́нь.</p>\n<h2>Мо­ли́тва чет­ве́ртая, свя­то́го Иоа́нна Зла­тоу́ста:</h2>\n<p><strong>24 мо­ли́твы, по чис­лу́ ча­со́в дня и но́чи.</strong></p>\n<h2>Дня:</h2>\n<p><strong>¹ Г</strong>о́спо­ди, не ли­ши́ ме­не́ Не­бе́сных Твои́х благ. <strong>² Г</strong>о́спо­ди, из­ба́ви мя ве́чных мук. <strong>³ Г</strong>о́спо­ди, умо́м ли или́ по­мыш­ле́ни­ем, сло́вом или́ де́лом сог­ре­ши́х, прос­ти́ мя. <strong>⁴ Г</strong>о́спо­ди, из­ба́ви мя вся́ка­го не­ве́де­ния, и заб­ве́ния, и ма­лоду́шия, и ока­мене́нна­го не­чу́вствия. <strong>⁵ Г</strong>о́спо­ди, из­ба́ви мя от вся́ка­го ис­ку­ше́ния. <strong>⁶ Г</strong>о́спо­ди, прос­ве­ти́ мое́ се́рдце, е́же пом­ра­чи́ лу­ка́вое по­хоте́ние. <strong>⁷ Г</strong>о́спо­ди, аз я́ко че­лове́к сог­ре­ши́х, Ты же я́ко Бог щедр по­ми́луй мя, ви́дя не́мощь ду­ши́ мо­ея́. <strong>⁸ Г</strong>о́спо­ди, пос­ли́ бла­года́ть Твою́ в по́мощь мне, да прос­ла́влю и́мя Твое́ свя­то́е. <strong>⁹ Г</strong>о́спо­ди Иису́се Хрис­те́, на­пиши́ мя ра­ба́ Тво­его́ в кни́зе жи­во́тней и да́руй ми ко­не́ц бла­ги́й. <strong>¹⁰ Г</strong>о́спо­ди Бо́же мой, а́ще и нич­то́же бла́го сот­во­ри́х пред То­бо́ю, но даждь ми по бла­года́ти Твое́й по­ложи́ти на­ча́ло бла­го́е. <strong>¹¹ Г</strong>о́спо­ди, ок­ро­пи́ в се́рдце мое́м ро́су бла­года́ти Тво­ея́. <strong>¹² Г</strong>о́спо­ди Не­бесе́ и зем­ли́, по­мяни́ мя, гре́шна­го ра­ба́ Тво­его́, сту́дна­го и не­чи́ста­го, во Ца́рствии Твое́м. <strong>А</strong>ми́нь.</p>\n<h2>Но́чи:</h2>\n<p><strong>¹ Г</strong>о́спо­ди, в по­кая́нии при­ими́ мя. <strong>² Г</strong>о́спо­ди, не ос­та́ви ме­не́. <strong>³ Г</strong>о́спо­ди, не вве­ди́ ме­не́ в на­па́сть. <strong>⁴ Г</strong>о́спо­ди, даждь ми мысль бла́гу. <strong>⁵ Г</strong>о́спо­ди, даждь ми сле́зы, и па́мять сме́ртную, и уми­ле́ние. <strong>⁶ Г</strong>о́спо­ди, даждь ми по́мысл ис­по­ве́да­ния гре­хо́в мои́х. <strong>⁷ Г</strong>о́спо­ди, даждь ми сми­ре́ние, це­лому́дрие и пос­лу­ша́ние. <strong>⁸ Г</strong>о́спо­ди, даждь ми тер­пе́ние, ве­лико­ду́шие и кро́тость. <strong>⁹ Г</strong>о́спо­ди, все­ли́ в мя ко́рень бла­ги́х, страх Твой в се́рдце мое́. <strong>¹⁰ Г</strong>о́спо­ди, спо­до́би мя лю­би́ти Тя от всея́ ду­ши́ мо­ея́ и по­мыш­ле́ния и тво­ри́ти во всем во́лю Твою́. <strong>¹¹ Г</strong>о́спо­ди, пок­ры́й мя от че­лове́к не́ко­торых, и бе­со́в, и страс­те́й, и от вся́кия ины́я не­подо́бныя ве́щи. <strong>¹² Г</strong>о́спо­ди, ве́си, я́ко тво­ри́ши, я́ко­же Ты во́ли­ши, да бу́дет во́ля Твоя́ и во мне гре́шнем, я́ко бла­гос­ло­ве́н еси́ во ве́ки. <strong>А</strong>ми́нь.</p>\n<h2>Мо­ли́тва пя́тая, ко Прес­вя­то́й Бо­горо́ди­це:</h2>\n<p>Прес­вя­та́я Вла­ды́чи­це моя́ Бо­горо́ди­це, свя­ты́ми Твои́ми и все­си́ль­ны­ми моль­ба́ми от­же­ни́ от ме­не́, сми­ре́нна­го и окая́нна­го ра­ба́ Тво­его́, уны́ние, заб­ве́ние, не­разу́мие, не­раде́ние и вся скве́рная, лу­ка́вая и ху́ль­ная по­мыш­ле́ния от окая́нна­го мо­его́ се́рдца и от пом­ра­че́нна­го ума́ мо­его́. И по­гаси́ пла́мень страс­те́й мои́х, я́ко нищ есмь и окая́нен; и из­ба́ви мя от мно́гих и лю́тых вос­по­мина́ний и предп­рия́тий, и от всех дей­ств злых сво­боди́ мя. Я́ко бла­гос­ло­ве́нна еси́ от всех ро­до́в, и сла́вит­ся пре­чест­но́е и́мя Твое́ во ве́ки ве­ко́в. <strong>А</strong>ми́нь.</p>\n<p><strong>За­те́м:</strong></p>\n<p>Чест­не́й­шую Хе­руви́м и сла́вней­шую без срав­не́ния Се­рафи́м, без ист­ле́ния Бо́га Сло́ва ро́ждшую, су́щую Бо­горо́ди­цу Тя ве­лича́ем.</p>\n<p>Сла́ва От­цу́, и Сы́ну, и Свя­то́му Ду́ху, и ны́не и при́сно, и во ве́ки ве­ко́в. <strong>А</strong>ми́нь.</p>\n<p>Го́спо­ди, по­ми́луй. <strong>Три́жды. Б</strong>ла­гос­ло­ви́.</p>\n<h2>И от­пу́ст:</h2>\n<p>Го́спо­ди Иису́се Хрис­те́, Бо́же наш, мо­ли́тв ра́ди Пре­чи́стыя Тво­ея́ Ма́те­ре, и всех свя­ты́х, спа­си́ мя, гре́шна­го. <strong>А</strong>ми́нь.</p>\n<h2>Мо­ли́тва вто­ра́я прес­ви́те­рам, го­товя­щим­ся Бо­же́ствен­ную и Стра́шную со­вер­ши́ти Та́й­ну:</h2>\n<p>Го́спо­ди Бо́же наш, Еди́н Благ и Че­лове­колю́бец, Еди́н Свят и на свя­ты́х по­чива́яй, И́же вер­хо́вно­му Тво­ему́ апо́сто­лу Пет­ру́, я́вль­шу­ся ему́ ви­де́нию, нич­то́же скве́рна или́ не­чи́ста мне́ти от Те­бе́ сот­во­ре́нных на пи́щу и в нас­лажде́ние че­лове́ком, и со­су́дом Твои́м изб­ра́нным, апо́сто­лом Па́влом, вся чи́ста чи́стым за­пове́дав. Ты Сам, Вла­ды́ко Прес­вя­ты́й, при­зыва́ни­ем стра́шна­го и пре­чи́ста­го Тво­его́ и́ме­не и о́бра­зом Чест­на́го и Жи­вот­во­ря́ща­го Крес­та́, бла­гос­ло­ви́ и очи́сти ра­ба́ Сво­его́ <strong>и́мя­рек,</strong> оск­ве́рнша­гося от вся́ка­го неп­рия́знен­на­го ду́ха, и от вся́ка­го меч­та́ния и га́да ядо­ви́та­го, от вся́ка­го без­за­ко́ния, от вся́ка­го пот­во́ра, от вся́кия ль­сти́, от вся́кия су­еты́, от вся́ка­го не­ду́га, от вся́кия я́зи и от вся́ка­го про­ти́вна­го зло­де́й­ства диа́во­ля. Ны́не же спо­до́би мя, не­дос­то́й­на­го ра­ба́ Сво­его́ <strong>и́мя­рек,</strong> по ми­лосе́рдию Тво­ему́ слу­жи́ти пре­чи́стым Твои́м Та́й­нам. Но пре́жде, Го́спо­ди, очи́сти мою́ ду́шу и те́ло от вся́ких скверн. И ос­та́ви моя́ вся сог­ре­ше́ния во́ль­ная и не­во́ль­ная, ве́до­мая и не­ве́до­мая, е́же сог­ре­ши́х во вся дни жи­вота́ мо­его́, во дни и в но­щи́, и на всяк час, де́лом, и сло́вом, и по­мыш­ле́ни­ем, и до ны́неш­ня­го ча­са́. И да́ждь ми, Го́спо­ди, слу­же́ние сие́ стра́шное не­бе́сных Чи­но́в и при­ча́стие Жи­вот­во­ря́ща­го Тво­его́ Та́инс­тва не в суд, ни во осуж­де́ние, но в про­ще́ние гре­хо́в, и в Ду́ха Свя­та́го при­ше́ствие, и в жи́знь прис­но­су́щныя ра́дос­ти, ю́же уго­то́вал еси́ и́стин­ным слу­же́бни­ком Твои́м. Сох­ра­ни́ мя, Вла­ды́ко Все­си́ль­не, от вся́кия зло́бы и гре­ха́, соб­лю­ди́ неск­ве́рна и не­поро́чна от вся́кия се́ти про­ти́вна­го диа́во­ля. И да́ждь ми, Го́спо­ди, слу­жи́ти Те­бе́ в пре­подо́бии и пра́вде до пос­ле́дня­го дне, и ча­са́, и из­ды­ха́ния. Ты бо еси́ Сам бла­гос­ловля́яй и ос­вя­ща́яй вся́чес­кая, Хрис­те́ Бо́же наш, и Те­бе́ сла́ву воз­сы­ла́ем, со Без­на­ча́ль­ным Твои́м От­це́м, и с Прес­вя­ты́м, и Бла­ги́м, и Жи­вот­во­ря́щим Ду́хом, ны́не и при́сно, и во ве́ки ве­ко́в. <strong>А</strong>ми́нь.</p>\n",
  "csl_text": "<p><strong>Внег­да̀ слꙋчи́тсѧ комꙋ̀ и҆скꙋси́тисѧ во снѣ̀ по дѣ́йствꙋ дїа́волю.</strong></p>\n<p><strong>Воста́въ ѿ ѻ҆дра̀, твори́тъ покло́ны, глаго́лѧ:</strong></p>\n<p>Бж҃е, млⷭ҇тивъ бꙋ́ди мнѣ̀ грѣ́шномꙋ.</p>\n<p><strong>Та́же:</strong></p>\n<p>Мл҃твами ст҃ы́хъ ѻ҆тє́цъ на́шихъ, гдⷭ҇и і҆и҃се хрⷭ҇тѐ бж҃е на́шъ, поми́лꙋй на́съ. <strong>А҆</strong>ми́нь.</p>\n<p>Сла́ва тебѣ̀, бж҃е на́шъ, сла́ва тебѣ̀. </p>\n<p>Цр҃ю̀ нбⷭ҇ный, ᲂу҆тѣ́ши­те­лю, дш҃е и҆́стины, и҆́же вездѣ̀ сы́й и҆ всѧ̑ и҆сполнѧ́ѧй, сокро́вище бл҃ги́хъ и҆ жи́зни пода́телю, прїи­дѝ и҆ всели́сѧ въ ны̀, и҆ ѡ҆чи́сти ны̀ ѿ всѧ́кїѧ скве́рны, и҆ сп҃сѝ, бл҃же, дꙋ́шы на́шѧ.<strong>*</strong></p>\n<blockquote><p><strong>*</strong> <strong>Ѿ недѣ́ли ѳѡ­ми­ны̀ до воз­не­се́нїѧ вмѣ́стѡ Ц</strong>р҃ю̀ нбⷭ҇ный: <strong>чте́мъ тропа́рь, гла́съ є҃:</strong><br />\n<strong>Х</strong>рⷭ҇то́съ воскр҃се и҆з̾ ме́рт­выхъ, / сме́ртїю сме́рть попра́въ, // и҆ сꙋ́щымъ во гробѣ́хъ живо́тъ да­ро­ва́въ. <strong>Три́жды.</strong><br />\n<strong>Ѿ воз­не­се́нїѧ же до н҃-цы вмѣ́стѡ Ц</strong>р҃ю̀ нбⷭ҇ный: <strong>ничто́же глаго́лемъ, но по нача́льномъ М</strong>л҃твами ст҃ы́хъ ѻ҆тє́цъ: <strong>а҆́бїе чте́мъ С</strong>т҃ы́й бж҃е:</p>\n</blockquote>\n<p><strong>С</strong>т҃ы́й бж҃е, ст҃ы́й крѣ́пкїй, ст҃ы́й без­сме́ртный, поми́лꙋй на́съ. <strong>Три́жды.</strong></p>\n<p>Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, и҆ ны́нѣ и҆ при́снѡ, и҆ во вѣ́ки вѣкѡ́въ. <strong>А҆</strong>ми́нь.</p>\n<p>Прест҃а́ѧ трⷪ҇це, поми́лꙋй на́съ: гдⷭ҇и, ѡ҆чи́сти грѣхѝ на́шѧ: влⷣко, прос­тѝ без­за­кѡ́нїѧ на̑ша: ст҃ы́й, по­сѣ­тѝ и҆ и҆сцѣлѝ не́мѡщи на́шѧ, и҆́мене твое­гѡ̀ ра́ди.</p>\n<p>Гдⷭ҇и, поми́лꙋй, <strong>три́жды.</strong></p>\n<p>Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, и҆ ны́нѣ и҆ при́снѡ, и҆ во вѣ́ки вѣкѡ́въ. <strong>А҆</strong>ми́нь.</p>\n<p><strong>Ѻ҆́</strong>ч҃е на́шъ, и҆́же є҆сѝ на нб҃сѣ́хъ! да ст҃и́тсѧ и҆́мѧ твоѐ: да прїи́детъ црⷭ҇твїе твоѐ: да бꙋ́детъ во́лѧ твоѧ̀, ꙗ҆́кѡ на нб҃сѝ, и҆ на землѝ. Хлѣ́бъ на́шъ насꙋ́щный да́ждь на́мъ дне́сь. И҆ ѡ҆ста́ви на́мъ до́лги на́шѧ: ꙗ҆́коже и҆ мы̀ ѡ҆ставлѧ́емъ дол­жни­кѡ́мъ на́шымъ: и҆ не введѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.</p>\n<p><strong>[Сщ҃е́нникъ: Ꙗ҆́</strong>кѡ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ. <strong>А҆</strong>ми́нь.<strong>]</strong></p>\n<p><strong>Та́же, Г</strong>дⷭ҇и, поми́лꙋй, <strong>в҃і.</strong></p>\n<p>Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, и҆ ны́нѣ и҆ при́снѡ, и҆ во вѣ́ки вѣкѡ́въ. <strong>А҆</strong>ми́нь.</p>\n<p>Прїи­ди́те, покло­ни́мсѧ цр҃е́ви на́шемꙋ бг҃ꙋ. <strong>Покло́нъ.</strong></p>\n<p>Прїи­ди́те, покло­ни́мсѧ и҆ при­па­де́мъ хрⷭ҇тꙋ̀, цр҃е́ви на́шемꙋ бг҃ꙋ. <strong>Покло́нъ.</strong></p>\n<p>Прїи­ди́те, покло­ни́мсѧ и҆ при­па­де́мъ са­мо­мꙋ̀ хрⷭ҇тꙋ̀, цр҃е́ви и҆ бг҃ꙋ на́шемꙋ. <strong>Покло́нъ.</strong></p>\n<h2>Ѱало́мъ н҃.</h2>\n<p>Поми́лꙋй мѧ̀, бж҃е, по вели́цѣй млⷭ҇ти твое́й, и҆ по мно́жест­вꙋ щедро́тъ твои́хъ ѡ҆чи́сти без­за­ко́нїе моѐ. Наипа́че ѡ҆мы́й мѧ̀ ѿ без­за­ко́нїѧ моегѡ̀, и҆ ѿ грѣха̀ моегѡ̀ ѡ҆чи́сти мѧ̀. Ꙗ҆́кѡ без­за­ко́нїе моѐ а҆́зъ зна́ю, и҆ грѣ́хъ мо́й пре́до мно́ю є҆́сть вы́нꙋ. Тебѣ̀ є҆ди́номꙋ согрѣ­ши́хъ, и҆ лꙋка́вое пред̾ тобо́ю сот­во­ри́хъ: ꙗ҆́кѡ да ѡ҆прав­ди́шисѧ во сло­ве­сѣ́хъ твои́хъ, и҆ по­бѣ­ди́ши, внег­да̀ сꙋди́ти тѝ. Се́ бо въ без­за­ко́нїихъ зача́тъ є҆́смь, и҆ во грѣсѣ́хъ роди́ мѧ ма́ти моѧ̀. Се́ бо и҆́стинꙋ воз­лю­би́лъ є҆сѝ, безвѣ̑стнаѧ и҆ та̑йнаѧ премꙋ́дрос­ти твоеѧ̀ ꙗ҆ви́лъ мѝ є҆сѝ. Ѡ҆кропи́ши мѧ̀ ѵ҆ссѡ́помъ, и҆ ѡ҆чи́щꙋсѧ: ѡ҆мы́еши мѧ̀, и҆ па́че снѣ́га ᲂу҆бѣлю́сѧ. Слꙋ́хꙋ моемꙋ̀ да́си ра́дость и҆ весе́лїе: возра́дꙋют­сѧ кѡ́сти смирє́нныѧ. Ѿвра­тѝ лицѐ твоѐ ѿ грѣ̑хъ мои́хъ, и҆ всѧ̑ без­за­кѡ́нїѧ моѧ̑ ѡ҆чи́сти. Се́рдце чи́сто сози́жди во мнѣ̀, бж҃е, и҆ дꙋ́хъ пра́въ ѡ҆бновѝ во ᲂу҆тро́бѣ мое́й. Не ѿве́ржи менѐ ѿ лица̀ твое­гѡ̀, и҆ дх҃а твое­гѡ̀ ст҃а́гѡ не ѿимѝ ѿ менє̀. Возда́ждь мѝ ра́дость сп҃се́нїѧ твое­гѡ̀, и҆ дх҃омъ влⷣчнимъ ᲂу҆твер­ди́ мѧ. Наꙋчꙋ̀ без­за­кѡ́нныѧ пꙋтє́мъ твои̑мъ, и҆ не­чес­ти́вїи къ тебѣ̀ ѡ҆братѧ́тсѧ. И҆зба́ви мѧ̀ ѿ крове́й, бж҃е, бж҃е сп҃се́нїѧ моегѡ̀: возра́дꙋет­сѧ ѧ҆зы́къ мо́й пра́вдѣ твое́й. Гдⷭ҇и, ᲂу҆стнѣ̀ моѝ ѿве́рзеши, и҆ ᲂу҆ста̀ моѧ̑ воз­вѣс­тѧ́тъ хвалꙋ̀ твою̀. Ꙗ҆́кѡ а҆́ще бы вос­хо­тѣ́лъ є҆сѝ же́ртвы, да́лъ бы́хъ ᲂу҆́бѡ: все­сож­жє́нїѧ не бл҃го­во­ли́ши. Же́ртва бг҃ꙋ дꙋ́хъ сокрꙋ­ше́нъ: се́рдце сокрꙋ­ше́нно и҆ смире́нно бг҃ъ не ᲂу҆ни­чи­жи́тъ. Оу҆бл҃жѝ, гдⷭ҇и, бл҃го­во­ле́нїемъ твои́мъ сїѡ́на, и҆ да сози́ждꙋт­сѧ стѣ́ны і҆ерⷭ҇ли̑мскїѧ. Тогда̀ бл҃го­во­ли́ши же́ртвꙋ пра́вды, воз­но­ше́нїе и҆ все­со­же­га́ємаѧ: тогда̀ воз­ло­жа́тъ на ѻ҆лта́рь тво́й тель­цы̀.</p>\n<h2>И҆ тро­па­рѝ сїѧ̑, гла́съ з҃:</h2>\n<p>Па́стырю до́брый, дꙋ́шꙋ твою̀ по­ло­жи́вый ѡ҆ на́съ, / свѣ́дый сокро­вє́ннаѧ, содѣ̑ѧннаѧ мно́ю, є҆ди́не бл҃же, / ᲂу҆паси́ мѧ ра́зꙋ­момъ заблꙋ́жд­ша­го, / и҆ и҆схити́ мѧ ѿ во́лка, а҆́гнче бж҃їй, // и҆ поми́лꙋй мѧ̀.</p>\n<p>Ѡ҆тѧгче́нъ сно́мъ ᲂу҆ны́нїѧ, / помра­ча́юсѧ пре́лес­тїю грѣхо́вною: / но да́рꙋй мѝ ᲂу҆́тро покаѧ́нїѧ, / прос­вѣ­ща́ѧ ѻ҆́чи мы́слєнныѧ, хрⷭ҇тѐ бж҃е, / прос­вѣ­ще́нїе дꙋшѝ моеѧ̀, // и҆ сп҃си́ мѧ.</p>\n<p>Мгло́ю грѣхо́вною и҆ сластьмѝ жите́йс­ки­ми спле­та́емъ / ᲂу҆́мъ ѻ҆каѧ́нныѧ дꙋшѝ моеѧ̀, стра̑сти разли̑чныѧ ражда́етъ, / и҆ въ по́мыслъ ᲂу҆миле́нїѧ не прихо́дитъ. / Но ᲂу҆ще́дри, сп҃се, смире́нїе моѐ, / и҆ да́ждь мѝ по́мыслъ ᲂу҆миле́нїѧ, / да и҆ а҆́зъ сп҃са́емь пре́жде конца̀ воз­зо­вꙋ̀ бл҃гоꙋтро́бїю твое­мꙋ̀: / гдⷭ҇и хрⷭ҇тѐ сп҃се мо́й, // ѿча́ѧнна­го сп҃си́ мѧ и҆ не­дос­то́йнаго.</p>\n<p>Ꙗ҆́кѡ впады́й въ разбо́йники, и҆ ᲂу҆ѧ́звенъ, / та́кѡ и҆ а҆́зъ впадо́хъ во мнѡ́гїѧ грѣхѝ, / и҆ ᲂу҆ѧ́звена мѝ є҆́сть дꙋша̀. / къ комꙋ̀ прибѣ́гнꙋ пови́нный а҆́зъ; / то́кмѡ къ тебѣ̀ млⷭ҇рдомꙋ дꙋ́шъ врачꙋ̀: // и҆зле́й на мѧ̀, бж҃е, вели́кꙋю твою̀ млⷭ҇ть.</p>\n<p>Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ.</p>\n<p>Ꙗ҆́кѡ блꙋ́дный сы́нъ, прїи­до́хъ и҆ а҆́зъ, ще́дре: / прїи­ми́ мѧ, ѻ҆́ч҃е, воз­вра­ща́ющасѧ, / ꙗ҆́кѡ є҆ди́наго ѿ нає́мникъ твои́хъ, бж҃е, // и҆ поми́лꙋй мѧ̀.</p>\n<p><strong>И҆</strong> ны́нѣ и҆ при́снѡ, и҆ во вѣ́ки вѣкѡ́въ. <strong>А҆</strong>ми́нь.</p>\n<p><strong>Бг҃оро́ди­ченъ: И҆</strong>зба́ви, бцⷣе, ѿ ѡ҆бдер­жа́щихъ на́съ грѣхѡ́въ: / ꙗ҆́кѡ и҆но́гѡ ᲂу҆пова́нїѧ вѣ́рнїи не и҆́мамы, // ра́звѣ тебє̀ и҆ ѿ тебє̀ ро́жд­ша­гѡ­сѧ гдⷭ҇а.</p>\n<p><strong>Та́же, Г</strong>дⷭ҇и, поми́лꙋй, <strong>м҃.</strong></p>\n<p><strong>И҆ покло́нѡвъ н҃, съ мл҃твою:</strong></p>\n<p>Бж҃е, млⷭ҇тивъ мѝ бꙋ́ди, и҆ прос­ти́ мѧ блꙋ́днаго за и҆́мѧ твоѐ ст҃о́е.</p>\n<h2>Посе́мъ мл҃тва ст҃а́гѡ васі́лїа вели́кагѡ:</h2>\n<p>Па́ки запѧ́тъ бы́хъ ѻ҆каѧ́нный ᲂу҆мо́мъ и҆ лꙋка́вымъ ѻ҆бы́чаемъ, рабо́таѧ грѣхꙋ̀. па́ки кнѧ́зь тьмы̀ и҆ стра́стныхъ сла́дос­тей роди́тель, плѣне́на мѧ̀ сот­во­рѝ, и҆ ꙗ҆́коже раба̀ смире́ннаго, тогѡ̀ хотѣ́нїємъ и҆ жела́нїємъ, плотс­ки̑мъ рабо́тати при­нꙋж­да́етъ мѧ̀. и҆ что̀ сот­во­рю̀, гдⷭ҇и мо́й и҆ и҆зба́ви­те­лю и҆ застꙋ́пниче, ᲂу҆пова́ющымъ на тѧ̀, а҆́ще не къ тебѣ̀ па́ки воз­вра­щꙋ́сѧ и҆ пос­те­ню̀, и҆ млⷭ҇ти и҆спро­шꙋ̀ ѡ҆ содѣ́ѧнныхъ мно́ю; но бою́сѧ и҆ трепе́щꙋ, да не ка́кѡ всег­да̀ и҆сповѣ́даѧсѧ, и҆ ѿс­тꙋ­пи́ти ѕлы́хъ ѡ҆бѣ­ща­ва́ѧсѧ, и҆ на кі́йждо ча́съ согрѣ­ша́ѧ: и҆ не возда́въ мл҃твы моеѧ̀ тебѣ̀ бг҃ꙋ моемꙋ̀, дол­го­тер­пѣ́нїе твоѐ возд­ви́гнꙋ къ не­го­до­ва́нїю. и҆ кто̀ стер­пи́тъ гнѣ́ва твое­гѡ̀, гдⷭ҇и; вѣ́дый ᲂу҆́бѡ мно́жест­во щедро́тъ твои́хъ, и҆ пꙋчи́нꙋ чл҃вѣ­ко­лю́бїѧ твое­гѡ̀, па́ки воз­вер­за́ю себѐ на млⷭ҇ть твою̀, и҆ взыва́ю тѝ: є҆́же согрѣ­ши́хъ, прос­тѝ. поми́лꙋй мѧ̀ па́дшаго, да́ждь мѝ рꙋ́кꙋ по́мощи, въ ти́нѣ слас­те́й погрꙋ­же́нномꙋ. не ѡ҆ста́ви, гдⷭ҇и, созда́нїе твоѐ рас­тли́тисѧ без­за­ко́ньми мои́ми и҆ грѣхи̑ мои́ми: но ѻ҆бы́чнымъ твои́мъ млⷭ҇рдїемъ и҆ бл҃гос­тїю при­нꙋж­да́емь, и҆зба́ви ѿ ка́ла и҆ скве́рны тѣле́сныѧ и҆ стра́стныхъ по­мышле́нїй, ѡ҆ск­вернѧ́ющихъ всег­да̀ дꙋ́шꙋ мою̀ ѻ҆каѧ́ннꙋю: се́ бо, гдⷭ҇и, ꙗ҆́коже зри́ши, нѣ́сть въ не́й мѣ́ста чи́ста, но всѧ̀ про­ка­зи́сѧ, и҆ всѐ тѣ́ло ѡ҆б̾ѧ́тъ ꙗ҆́зва. са́мъ ᲂу҆́бѡ, чл҃вѣ­ко­лю́бче, врачꙋ̀ дꙋ́шъ и҆ тѣле́съ и҆ млⷭ҇ти и҆сто́чниче, ѡ҆чи́сти тꙋ̀ сле́зъ мои́хъ тече́нїемъ, си́хъ и҆злива́ѧ на мѧ̀ ѻ҆би́льнѡ: и҆зле́й на мѧ̀ чл҃вѣ­ко­лю́бїе твоѐ, и҆ да́ждь мѝ и҆сцѣле́нїе и҆ ѡ҆чище́нїе, и҆ и҆сцѣлѝ сокрꙋ­ше́нїе моѐ, и҆ не ѿвра­тѝ лица̀ твое­гѡ̀ ѿ менє̀, да не ꙗ҆́коже ве́щь, поѧ́стъ мѧ̀ ѿча́ѧнїѧ ѻ҆́гнь: но ꙗ҆́коже ре́клъ є҆сѝ, нело́жный бж҃е, ꙗ҆́кѡ ве́лїѧ ра́дость быва́етъ на нб҃сѝ ѡ҆ є҆ди́номъ грѣ́шницѣ ка́ющем­сѧ, сїѐ сот­во­рѝ и҆ на мнѣ̀ грѣ́шнѣмъ, и҆ не зат­во­рѝ ᲂу҆́шїю бл҃гоꙋтро́бїѧ твое­гѡ̀ въ мл҃твѣ покаѧ́нїѧ моегѡ̀, но ѿве́рзи и҆̀хъ, и҆ ꙗ҆́кѡ кади́ло и҆спра́ви тꙋ̀ пред̾ тобо́ю: вѣ́си бо не́мощь є҆стест­ва̀, созда́телю, и҆ ᲂу҆до́бь по­пол­зно­ве́нїе ю҆́ности, и҆ тѧ́жесть тѣ́ла, и҆ пре­зи­ра́еши грѣхѝ, и҆ покаѧ́нїе прїе́млеши при­зы­ва́ющихъ тѧ̀ и҆́сти­ною. ꙗ҆́кѡ бл҃госло­ви́сѧ и҆ про­сла́висѧ пречтⷭ҇но́е и҆ ве­ли­ко­лѣ́пое и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ. <strong>А҆</strong>ми́нь.</p>\n<h2>Мл҃тва в҃, тогѡ́жде ст҃а́гѡ васі́лїа:</h2>\n<p>Мно­гомлⷭ҇тиве, нетлѣ́нне, неск­ве́рне, без­грѣ́шне гдⷭ҇и, ѡ҆чи́сти мѧ̀ не­потре́бнаго раба̀ твое­го̀, ѿ всѧ́кїѧ скве́рны плотс­кі́ѧ и҆ дꙋше́вныѧ, и҆ ѿ невни­ма́нїѧ, и҆ ᲂу҆ны́нїѧ моегѡ̀ прибы́вшꙋю мѝ не­чис­то­тꙋ̀, со и҆нѣ́ми без­за­кѡ́нїи мои́ми, и҆ ꙗ҆ви́ мѧ неск­ве́рна, влⷣко, за бл҃гость хрⷭ҇та̀ твое­гѡ̀ и҆ ѡ҆ст҃и́ мѧ наше́ст­вїемъ прест҃а́гѡ твое­гѡ̀ дх҃а: ꙗ҆́кѡ да воз­бнꙋ́въ ѿ мглы̀ нечи́стыхъ при­ви­дѣ́нїй дїа́вольс­кихъ, и҆ всѧ́кїѧ скве́рны, сподо́блюсѧ чи́стою со́вѣс­тїю ѿве́рсти сквє́рнаѧ моѧ̑ и҆ нечи̑стаѧ ᲂу҆ста̀, и҆ вос­пѣ­ва́ти всест҃о́е и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ. <strong>А҆</strong>ми́нь.</p>\n<h2>Мл҃тва г҃:</h2>\n<p>Гдⷭ҇и бж҃е на́шъ, є҆́же согрѣ­ши́хъ во днѝ се́мъ сло́вомъ, дѣ́ломъ и҆ по­мышле́нїемъ, ꙗ҆́кѡ бл҃гъ и҆ чл҃вѣ­ко­лю́бецъ прос­ти́ ми: ми́ренъ со́нъ и҆ без­мѧ­те́женъ да́рꙋй мѝ: а҆́гг҃ла твое­го̀ храни́телѧ послѝ, покры­ва́юща и҆ соблю­да́юща мѧ̀ ѿ всѧ́кагѡ ѕла̀, ꙗ҆́кѡ ты̀ є҆сѝ храни́тель дꙋша́мъ и҆ тѣ­ле­сє́мъ на́шымъ, и҆ тебѣ̀ сла́вꙋ воз­сы­ла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ. <strong>А҆</strong>ми́нь.</p>\n<h2>Мл҃тва д҃, ст҃а́гѡ і҆ѡа́нна зла­тоꙋ́стагѡ.</h2>\n<p><strong>Мл҃твы молє́бныѧ, число́мъ два́де­сѧ­тимъ четы́ремъ часѡ́мъ, дневны̑мъ и҆ нощны̑мъ.</strong></p>\n<h2>Дне́ви:</h2>\n<p><strong>а҃ Г</strong>дⷭ҇и, не лишѝ менє̀ нбⷭ҇ныхъ твои́хъ бла̑гъ. <strong>в҃ Г</strong>дⷭ҇и, и҆зба́ви мѧ̀ вѣ́чныхъ мꙋ́къ. <strong>г҃ Г</strong>дⷭ҇и, ᲂу҆мо́мъ ли и҆лѝ по­мышле́нїемъ, сло́вомъ и҆лѝ дѣ́ломъ согрѣ­ши́хъ, прос­ти́ мѧ. <strong>д҃ Г</strong>дⷭ҇и, и҆зба́ви мѧ̀ всѧ́кагѡ невѣ́дѣнїѧ и҆ забве́нїѧ, и҆ ма­ло­дꙋ́шїѧ, и҆ ѡ҆ка­ме­не́ннагѡ нечꙋ́вст­вїѧ. <strong>є҃ Г</strong>дⷭ҇и, и҆зба́ви мѧ̀ ѿ всѧ́кагѡ и҆скꙋше́нїѧ. <strong>ѕ҃ Г</strong>дⷭ҇и, прос­вѣ­тѝ моѐ се́рдце, є҆́же помра­чѝ лꙋка́вое по­хо­тѣ́нїе. <strong>з҃ Г</strong>дⷭ҇и, а҆́зъ ꙗ҆́кѡ че­ло­вѣ́къ согрѣ­ши́хъ, ты́ же, ꙗ҆́кѡ бг҃ъ ще́дръ, поми́лꙋй мѧ̀, ви́дѧ не́мощь дꙋшѝ моеѧ̀. <strong>и҃ Г</strong>дⷭ҇и, послѝ бл҃года́ть твою̀ въ по́мощь мнѣ̀, да про­сла́влю и҆́мѧ твоѐ ст҃о́е. <strong>ѳ҃ Г</strong>дⷭ҇и і҆и҃се хрⷭ҇тѐ, на­пи­ши́ мѧ раба̀ твое­го̀ въ кни́зѣ живо́тнѣй, и҆ да́рꙋй мѝ коне́цъ бл҃гі́й. <strong>і҃ Г</strong>дⷭ҇и бж҃е мо́й, а҆́ще и҆ ничто́же бл҃го сот­во­ри́хъ пред̾ тобо́ю, но да́ждь мѝ, по бл҃года́ти твое́й, по­ло­жи́ти нача́ло бл҃го́е. <strong>а҃і Г</strong>дⷭ҇и, ѡ҆кропѝ въ се́рдцѣ мое́мъ ро́сꙋ бл҃года́ти твоеѧ̀. <strong>в҃і Г</strong>дⷭ҇и нб҃сѐ и҆ землѝ, по­мѧ­ни́ мѧ, грѣ́шнаго раба̀ твое­го̀, стꙋ́днаго и҆ нечи́стаго, во црⷭ҇твїи твое́мъ. <strong>А҆</strong>ми́нь.</p>\n<h2>Но́щи:</h2>\n<p><strong>а҃ Г</strong>дⷭ҇и, въ покаѧ́нїи прїи­ми́ мѧ. <strong>в҃ Г</strong>дⷭ҇и, не ѡ҆ста́ви менѐ. <strong>г҃ Г</strong>дⷭ҇и, не введѝ менѐ въ напа́сть. <strong>д҃ Г</strong>дⷭ҇и, да́ждь мѝ мы́сль бл҃гꙋ. <strong>є҃ Г</strong>дⷭ҇и, да́ждь мѝ сле́зы, и҆ па́мѧть сме́ртнꙋю, и҆ ᲂу҆миле́нїе. <strong>ѕ҃ Г</strong>дⷭ҇и, да́ждь мѝ по́мыслъ и҆сповѣ́данїѧ грѣхѡ́въ мои́хъ. <strong>з҃ Г</strong>дⷭ҇и, да́ждь мѝ смире́нїе, цѣ­ло­мꙋ́дрїе и҆ послꙋ­ша́нїе. <strong>и҃ Г</strong>дⷭ҇и, да́ждь мѝ терпѣ́нїе, ве­ли­ко­дꙋ́шїе и҆ кро́тость. <strong>ѳ҃ Г</strong>дⷭ҇и, вселѝ въ мѧ̀ ко́рень бл҃ги́хъ, стра́хъ тво́й въ се́рдце моѐ. <strong>і҃ Г</strong>дⷭ҇и, сподо́би мѧ̀ люби́ти тѧ̀ ѿ всеѧ̀ дꙋшѝ моеѧ̀ и҆ по­мышле́нїѧ и҆ твори́ти во все́мъ во́лю твою̀. <strong>а҃і Г</strong>дⷭ҇и, покры́й мѧ̀ ѿ че­ло­вѣ̑къ нѣ́ко­то­рыхъ, и҆ бѣсѡ́въ, и҆ страс­те́й, и҆ ѿ всѧ́кїѧ и҆ны́ѧ не­по­до́бныѧ ве́щи. <strong>в҃і Г</strong>дⷭ҇и, вѣ́си, ꙗ҆́кѡ твори́ши, ꙗ҆́коже ты̀ во́лиши, да бꙋ́детъ во́лѧ твоѧ̀ и҆ во мнѣ̀ грѣ́шнѣмъ, ꙗ҆́кѡ бл҃госло­ве́нъ є҆сѝ во вѣ́ки. <strong>А҆</strong>ми́нь.</p>\n<h2>Мл҃тва є҃, ко прест҃ѣ́й бцⷣѣ:</h2>\n<p>Прест҃а́ѧ влⷣчце моѧ̀ бцⷣе, ст҃ы́ми твои́ми и҆ всеси́льны­ми мольба́ми ѿженѝ ѿ менє̀ смире́ннагѡ и҆ ѻ҆каѧ́ннагѡ раба̀ твое­гѡ̀, ᲂу҆ны́нїе, забве́нїе, не­ра­зꙋ́мїе, не­ра­дѣ́нїе, и҆ всѧ̑ сквє́рнаѧ, лꙋка̑ваѧ и҆ хꙋ̑льнаѧ по­мышлє́нїѧ, ѿ ѻ҆каѧ́ннагѡ моегѡ̀ се́рдца, и҆ ѿ помра­че́ннагѡ ᲂу҆ма̀ моегѡ̀. И҆ по­га­сѝ пла́мень страс­те́й мои́хъ, ꙗ҆́кѡ ни́щъ є҆́смь и҆ ѻ҆каѧ́ненъ: и҆ и҆зба́ви мѧ̀ ѿ мно́гихъ и҆ лю́тыхъ вос­по­ми­на́нїй и҆ пред­прїѧ́тїй, и҆ ѿ всѣ́хъ дѣ́йствъ ѕлы́хъ сво­бо­ди́ мѧ. Ꙗ҆́кѡ бл҃госло­ве́нна є҆сѝ ѿ всѣ́хъ родѡ́въ, и҆ сла́витсѧ пречтⷭ҇но́е и҆́мѧ твоѐ во вѣ́ки вѣкѡ́въ. <strong>А҆</strong>ми́нь.</p>\n<h2>Та́же:</h2>\n<p>Чтⷭ҇нѣ́йшꙋю хе­рꙋ­ві̑мъ, и҆ сла́внѣйшꙋю без̾ сравне́нїѧ се­ра­фі̑мъ, без̾ и҆стлѣ́нїѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ ве­ли­ча́емъ.</p>\n<p>Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, и҆ ны́нѣ и҆ при́снѡ, и҆ во вѣ́ки вѣкѡ́въ. <strong>А҆</strong>ми́нь.</p>\n<p>Гдⷭ҇и, поми́лꙋй, <strong>три́жды. Б</strong>л҃госло­вѝ.</p>\n<h2>И҆ ѿпꙋ́стъ:</h2>\n<p>Гдⷭ҇и і҆и҃се хрⷭ҇тѐ, бж҃е на́шъ, мл҃твъ ра́ди пречⷭ҇тыѧ твоеѧ̀ мт҃ре, и҆ всѣ́хъ ст҃ы́хъ, сп҃си́ мѧ грѣ́шнаго.</p>\n<h2>Мл҃тва втора́ѧ прес­вѵ́те­рѡмъ, гото́вѧ­щым­сѧ бжⷭ҇твеннꙋю и҆ стра́шнꙋю со­вер­ши́ти та́йнꙋ:</h2>\n<p>Гдⷭ҇и бж҃е на́шъ, є҆ди́нъ бл҃гъ и҆ чл҃вѣ­ко­лю́бецъ, є҆ди́нъ ст҃ъ и҆ на ст҃ы́хъ по­чи­ва́ѧй, и҆́же верхо́вномꙋ твое­мꙋ̀ а҆пⷭ҇лꙋ петрꙋ̀, ꙗ҆́вльшꙋ­сѧ є҆мꙋ̀ видѣ́нїю, ничто́же скве́рна и҆лѝ нечи́ста мнѣ́ти ѿ тебє̀ сот­во­ре́нныхъ на пи́щꙋ и҆ въ наслаж­де́нїе че­ло­вѣ́кѡмъ, и҆ сосꙋ́домъ твои́мъ и҆збра́ннымъ, а҆пⷭ҇ломъ па́ѵломъ, всѧ̑ чи̑ста чи̑стымъ за­по­вѣ́давъ. Ты̀ са́мъ, влⷣко прест҃ы́й, при­зы­ва́нїемъ стра́шнагѡ и҆ пречⷭ҇тагѡ твое­гѡ̀ и҆́мене и҆ ѻ҆́бра­зомъ чтⷭ҇на́гѡ и҆ жи­вот­во­рѧ́щагѡ крⷭ҇та̀, бл҃госло­вѝ и҆ ѡ҆чи́сти раба̀ свое­го̀ <strong>и҆мⷬ҇къ,</strong> ѡ҆скве́рн­ша­го­сѧ ѿ всѧ́кагѡ непрїѧ́зненна­гѡ дꙋ́ха, и҆ ѿ всѧ́кагѡ мечта́нїѧ и҆ га́да ꙗ҆дови́тагѡ, ѿ всѧ́кагѡ без­за­ко́нїѧ, ѿ всѧ́кагѡ потво́ра, ѿ всѧ́кїѧ льстѝ, ѿ всѧ́кїѧ сꙋеты̀, ѿ всѧ́кагѡ недꙋ́га, ѿ всѧ́кїѧ ꙗ҆́зи и҆ ѿ всѧ́кагѡ проти́внагѡ ѕлодѣ́йства дїа́волѧ. Ны́нѣ же сподо́би мѧ̀, не­дос­то́йнаго раба̀ свое­го̀ <strong>и҆мⷬ҇къ,</strong> по млⷭ҇рдїю твое­мꙋ̀ слꙋжи́ти пречⷭ҇тымъ твои̑мъ та́йнамъ, но пре́жде, гдⷭ҇и, ѡ҆чи́сти мою̀ дꙋ́шꙋ и҆ тѣ́ло ѿ всѧ́кихъ скве́рнъ. И҆ ѡ҆ста́ви моѧ̑ всѧ̑ согрѣ­шє́нїѧ вѡ́льнаѧ и҆ невѡ́льнаѧ, вѣ́дѡмаѧ и҆ невѣ́дѡмаѧ, є҆́же согрѣ­ши́хъ во всѧ̑ дни̑ жи­во­та̀ моегѡ̀, во днѝ и҆ въ нощѝ, и҆ на всѧ́къ ча́съ, дѣ́ломъ, и҆ сло́вомъ, и҆ по­мышле́нїемъ, и҆ до ны́нѣшнѧ­гѡ часа̀. И҆ да́ждь мѝ, гдⷭ҇и, слꙋже́нїе сїѐ стра́шное нбⷭ҇ныхъ чинѡ́въ и҆ прича́стїе жи­вот­во­рѧ́щагѡ твое­гѡ̀ та́инст­ва не въ сꙋ́дъ, ни во ѡ҆сꙋжде́нїе, но въ проще́нїе грѣхѡ́въ, и҆ въ дх҃а ст҃а́гѡ прише́ствїе, и҆ въ жи́знь при­сно­сꙋ́щныѧ ра́дости, ю҆́же ᲂу҆гото́валъ є҆сѝ и҆́стиннымъ слꙋже́бни­кѡмъ твои̑мъ. Сохра­ни́ мѧ, влⷣко всеси́льне, ѿ всѧ́кїѧ ѕло́бы и҆ грѣха̀, соблю­дѝ неск­ве́рна и҆ не­по­ро́чна ѿ всѧ́кїѧ сѣ́ти проти́внагѡ дїа́вола. И҆ да́ждь мѝ, гдⷭ҇и, слꙋжи́ти тебѣ̀ въ пре­по­до́бїи и҆ пра́вдѣ до послѣ́днѧгѡ днѐ, и҆ часа̀, и҆ и҆здыха́нїѧ. Ты̀ бо є҆сѝ са́мъ бл҃гословлѧ́ѧй и҆ ѡ҆сщ҃а́ѧй всѧ́чєс­каѧ, хрⷭ҇тѐ бж҃е на́шъ, и҆ тебѣ̀ сла́вꙋ воз­сы­ла́емъ, со без­на­ча́льнымъ твои́мъ ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ жи­вот­во­рѧ́щимъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <strong>А҆</strong>ми́нь.</p>\n"
}