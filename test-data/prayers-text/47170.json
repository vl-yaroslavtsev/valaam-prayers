{
  "id": "47170",
  "name": "Благода́рственныя моли́твы по Святе́м Причаще́нии",
  "parent": "843",
  "picture": null,
  "picture_2x": null,
  "picture_3x": null,
  "text": "",
  "slavonic_text": "<h2>Бла­года́рствен­ныя мо­ли́твы по Свя­те́м При­чаще́нии</h2>\n<p><strong>Ег­да́ же по­лучи́ши до́бра­го При­чаще́ния Жи­вот­во­ря́щих Та́инс­твен­ных Да­рова́ний, вос­по́й а́бие, бла­года­ри́ вель­ми́, и сия́ те́пле от ду­ши́ Бо́гу гла­го́ли:</strong></p>\n<p>Сла́ва Те­бе́, Бо́же. <strong>С</strong>ла́ва Те­бе́, Бо́же. <strong>С</strong>ла́ва Те­бе́, Бо́же.</p>\n<h2>Та́же бла­года́рствен­ную сию́ мо­ли́тву, 1:</h2>\n<p>Бла­года­рю́ Тя, Го́спо­ди, Бо́же мой, я́ко не от­ри́нул мя еси́ гре́шна­го, но о́бщни­ка мя бы́ти свя­ты́нь Твои́х спо­до́бил еси́. Бла­года­рю́ Тя, я́ко ме­не́ не­дос­то́й­на­го при­час­ти́ти­ся Пре­чи́стых Твои́х и Не­бе́сных Да­ро́в спо­до́бил еси́. Но Вла­ды́ко Че­лове­колю́бче, нас ра́ди уме́рый же и воск­ре­сы́й, и да­рова́вый нам стра́шная сия́ и жи­вот­во­ря́щая Та́инс­тва во бла­годея́ние и ос­вя­ще́ние душ и те­ле́с на́ших, да́ждь бы́ти сим и мне во ис­це­ле́ние ду­ши́ же и те́ла, во отг­на́ние вся́ка­го соп­ро­ти́вна­го, в прос­ве­ще́ние о́чию се́рдца мо­его́, в мир ду­ше́вных мои́х сил, в ве́ру не­пос­ты́дну, в лю­бо́вь не­лице­ме́рну, во ис­полне́ние пре­му́дрос­ти, в соб­лю­де́ние за́по­ведей Твои́х, в при­ложе́ние Бо­же́ствен­ныя Тво­ея́ бла­года́ти и Тво­его́ Ца́рствия прис­вое́ние; да во свя­ты́ни Твое́й те́ми сох­ра­ня́емь, Твою́ бла­года́ть по­мина́ю всег­да́, и не кто­му́ се­бе́ жи­ву́, но Те­бе́, на́ше­му Вла­ды́це и Бла­годе́те­лю; и та́ко се­го́ жи­тия́ из­ше́д о на­де́жди жи­вота́ ве́чна­го, в прис­но­су́щный дос­ти́гну по­ко́й, иде́же пра́здну­ющих глас неп­реста́нный, и без­ко­не́чная сла́дость, зря́щих Тво­его́ ли­ца́ доб­ро́ту не­из­ре­че́нную. Ты бо еси́ и́стин­ное же­ла́ние, и не­из­ре­че́нное ве­се́лие лю́бя­щих Тя, Хрис­те́ Бо́же наш, и Тя пое́т вся́ тварь во ве́ки. <strong>А</strong>ми́нь.</p>\n<h2>Мо­ли́тва свя­та́го Ва­си́лия Ве­ли́ка­го, 2:</h2>\n<p>Вла­ды́ко Хрис­те́ Бо́же, Ца­рю́ ве­ко́в, и Со­де́те­лю всех, бла­года­рю́ Тя о всех, я́же ми по́дал бла­ги́х, и о при­чаще́нии пре­чи́стых и жи­вот­во­ря́щих Твои́х Та́инств. Мо­лю́ у́бо Тя, Бла́же и Че­лове­колю́бче: сох­ра́ни мя под кро́вом Твои́м, и в се́ни кри­лу́ Твое́ю; и да́руй ми чи́стою со́вес­тию, да́же до пос­ле́дня­го мо­его́ из­ды­ха́ния, дос­то́й­но при­чаща́ти­ся свя­ты́нь Твои́х, во ос­тавле́ние гре­хо́в, и в жизнь ве́чную. Ты бо еси́ хлеб жи­во́тный, ис­то́чник свя­ты́ни, По­да́тель бла­ги́х, и Те­бе́ сла́ву воз­сы­ла́ем, со От­це́м и Свя­ты́м Ду́хом, ны́не и при́сно, и во ве́ки ве­ко́в. <strong>А</strong>ми́нь.</p>\n<h2>Мо­ли́тва свя­та́го Си­мео́на Ме­таф­ра́ста, по сти­хо́м, 3:</h2>\n<p>Да́вый пи́щу мне плоть Твою́ во́лею, огнь сый и опа­ля́яй не­дос­то́й­ныя, да не опа­ли́ши ме­не́, Со­де́те­лю мой; па́че же прой­ди́ во у́ды мо́я, во вся́ сос­та́вы, во ут­ро́бу, в се́рдце. По­пали́ те́рние всех мои́х прег­ре­ше́ний. Ду́шу очи́сти, ос­вя­ти́ по­мыш­ле́ния. Сос­та́вы ут­верди́ с кость­ми́ вку́пе. Чувств прос­ве­ти́ прос­ту́ю пя­тери́цу. Все­го́ мя сприг­возди́ стра́ху Тво­ему́. При́сно пок­ры́й, соб­лю­ди́ же, и сох­ра́ни мя от вся́ка­го де́ла и сло́ва ду­шет­ле́нна­го. Очи́сти и омы́й, и ук­ра­си́ мя; удоб­ри́, вра­зуми́, и прос­ве­ти́ мя. По­кажи́ мя Твое́ се­ле́ние еди́на­го Ду́ха, и не кто­му́ се­ле́ние гре­ха́. Да я́ко Тво­его́ до́му, вхо́дом при­чаще́ния, я́ко ог­ня́ ме­не́ бе­жи́т всяк зло­де́й, вся́ка страсть. Мо­ли́твен­ни­ки Те­бе́ при­ношу́ вся́ свя­ты́я, чи­нона­ча́лия же безп­ло́тных, Пред­те́чу Тво­его́, пре­му́дрыя Апо́сто­лы, к сим же Твою́ неск­ве́рную чи́стую Ма́терь, и́хже моль­бы́ Бла­го­ут­ро́бне при­ими́, Хрис­те́ мой, и сы́ном све́та со­де́лай Тво­его́ слу­жи́те­ля. Ты бо еси́ ос­вя­ще́ние и Еди́ный на́ших, Бла́же, душ и све́тлость; и Те­бе́ ле­попо­до́бно, я́ко Бо́гу и Вла­ды́це, сла́ву вси́ воз­сы­ла́ем на всяк день.</p>\n<h2>Мо­ли́тва 4:</h2>\n<p>Те́ло Твое́ Свя­то́е, Го́спо­ди, Иису́се Хрис­те́, Бо́же наш, да бу́дет ми в жи­во́т ве́чный, и Кровь Твоя́ Чест­на́я во ос­тавле́ние гре­хо́в: бу́ди же ми бла­года­ре́ние сие́ в ра́дость, здра́вие и ве­се́лие; в стра́шное же и вто­ро́е при­ше́ствие Твое́ спо­до́би мя гре́шна­го ста́ти одес­ну́ю сла́вы Тво­ея́, мо­ли́тва­ми Пре­чи́стыя Тво­ея́ Ма́те­ре, и всех свя­ты́х.</p>\n<h2>Мо­ли́тва 5, ко Прес­вя­те́й Бо­горо́ди­це:</h2>\n<p>Прес­вя­та́я Вла­ды́чи­це Бо­горо́ди­це, све́те пом­ра­че́нныя мо­ея́ ду­ши́, на­де́ждо, пок­ро́ве, при­бе́жи­ще, уте­ше́ние, ра́до­вание мое́, бла­года­рю́ Тя, я́ко спо­до́би­ла мя еси́ не­дос­то́й­на­го, при­ча́стни­ка бы́ти Пре­чи́ста­го Те́ла и Чест­ны́я Кро́ве Сы́на Тво­его́. Но ро́ждшая и́стин­ный Свет, прос­ве­ти́ мо́я у́мныя о́чи се́рдца; Я́же Ис­то́чник безс­ме́ртия ро́ждшая, ожи­вот­во­ри́ мя умерщ­вле́нна­го гре­хо́м; Я́же ми́лос­ти­ваго Бо́га лю­боб­ла­го­ут­ро́бная Ма́ти, по­ми́луй мя, и да́ждь ми уми­ле́ние и сок­ру­ше́ние в се́рдце мое́м, и сми­ре́ние в мы́слех мои́х, и возз­ва́ние в пле­не́ни­их по­мыш­ле́ний мои́х; и спо­до́би мя до пос­ле́дня­го из­ды­ха́ния, не­осуж­де́нно при­има́ти пре­чи́стых Та́ин ос­вя­ще́ние, во ис­це­ле́ние ду́ши же и те́ла. И по­да́ждь ми сле́зы по­кая́ния и ис­по­ве́да­ния, во е́же пе́ти и сла́ви­ти Тя во вся́ дни жи­вота́ мо­его́, я́ко бла­гос­ло­ве́нна и преп­росла́влен­на еси́ во ве́ки. <strong>А</strong>ми́нь.</p>\n<p><strong>Та́же:</strong></p>\n<p>Ны́не от­пу­ща́еши ра­ба́ Тво­его́, Вла­ды́ко, по гла­го́лу Тво­ему́ с ми́ром: я́ко ви́дес­та о́чи мои́ спа­се́ние Твое́, е́же еси́ уго­то́вал пред ли­це́м всех лю­де́й, свет во отк­ро­ве́ние язы́ков, и сла́ву лю­де́й Твои́х Из­ра́иля.</p>\n<p>Свя­ты́й Бо́же, Свя­ты́й Кре́пкий, Свя­ты́й Безс­ме́ртный, по­ми́луй нас. <strong>Три́жды.</strong></p>\n<p>Сла́ва От­цу́, и Сы́ну, и Свя­то́му Ду́ху, и ны́не и при́сно, и во ве́ки ве­ко́в. <strong>А</strong>ми́нь.</p>\n<p>Прес­вя­та́я Тро́ице, по­ми́луй нас: Го́спо­ди, очи́сти гре­хи́ на́ша; Вла­ды́ко, прос­ти́ без­за­ко́ния на́ша; Свя­ты́й, по­сети́ и ис­це­ли́ не́мо­щи на́ша, и́ме­не Тво­его́ ра́ди.</p>\n<p>Го́спо­ди, по­ми́луй, <strong>три́жды.</strong></p>\n<p>Сла́ва От­цу́, и Сы́ну, и Свя­то́му Ду́ху, и ны́не и при́сно, и во ве́ки ве­ко́в. <strong>А</strong>ми́нь.</p>\n<p>О́тче наш, И́же еси́ на Не­бесе́х! да свя­ти́тся и́мя Твое́; да прии́дет Ца́рствие Твое́; да бу́дет во́ля Твоя́, я́ко на Не­беси́, и на зем­ли́. Хлеб наш на­су́щный да́ждь нам дне́сь. И ос­та́ви нам до́лги на́ша; я́ко­же и мы ос­тавля́ем долж­ни­ко́м на́шым; и не вве­ди́ нас во ис­ку­ше́ние, но из­ба́ви нас от лу­ка́ва­го.</p>\n<p><strong>[Свя­ще́нник: Я́</strong>ко Твое́ есть Ца́рство, и си́ла, и сла́ва, От­ца́, и Сы­на́, и Свя­та́го Ду́ха, ны́не и при́сно, и во ве́ки ве­ко́в. <strong>А</strong>ми́нь.<strong>]</strong></p>\n<h2>А́ще свя­та́го Иоа́нна Зла­тоу́ста­го ли­тур­ги́я, чти свя­то́му Иоа́нну Зла­тоу́сто­му тро­па́рь, глас 8:</h2>\n<p>Уст твои́х, я́ко­же све́тлость ог­ня́, воз­сия́вши бла­года́ть, все­ле́нную прос­ве­ти́: не среб­ро­лю́бия ми́ро­ви сок­ро́ви­ща снис­ка́, вы­соту́ нам сми­рен­но­му́дрия по­каза́, но твои́ми сло­весы́ на­казу́я, о́тче Иоа́нне Зла­тоу́сте, мо­ли́ Сло́ва Хрис­та́ Бо́га спас­ти́ся ду­ша́м на́шим.</p>\n<p>Сла́ва От­цу́, и Сы́ну, и Свя­то́му Ду́ху.</p>\n<p><strong>Кон­да́к, глас 6: О</strong>т не­бе́с прия́л еси́ Бо­же́ствен­ную бла­года́ть, и твои́ми уст­на́ма вся́ учи́ши пок­ла­ня́ти­ся в Тро́ице еди́но­му Бо́гу, Иоа́нне Зла­тоу́сте, всеб­ла­же́нне пре­подо́бне, дос­то́й­но хва́лим тя: еси́ бо нас­та́вник, я́ко бо­же́ствен­ная яв­ля́я.</p>\n<p>И ны́не и при́сно, и во ве́ки ве­ко́в. <strong>А</strong>ми́нь.</p>\n<p><strong>Бо­горо́ди­чен, глас 6: П</strong>редс­та́тель­ство хрис­тиа́н не­пос­ты́дное, хо­да́тай­ство ко Твор­цу́ неп­ре­ло́жное, не пре́зри гре́шных мо­ле́ний гла́сы, но пред­ва­ри́, я́ко Бла­га́я, на по́мощь нас, ве́рно зо­ву́щих Ти: ус­ко­ри́ на мо­ли́тву, и пот­щи́ся на умо­ле́ние, предс­та́тель­ству­ющи при́сно, Бо­горо́ди­це, чту́щих Тя.</p>\n<p><strong>Или́ Бо­горо́ди­чен, глас 8: О</strong> Те­бе́ ра́ду­ет­ся, Бла­года́тная, вся́кая тварь, А́нгель­ский со­бо́р и че­лове́чес­кий род, ос­вя­ще́нный хра́ме и раю́ сло­ве́сный, де́вствен­ная пох­ва­ло́, из Нея́же Бог воп­ло­ти́ся и Мла­де́нец бысть, пре́жде век сый Бог наш: ло­жес­на́ бо Твоя́ прес­то́л сот­во­ри́ и чре́во Твое́ прост­ра́ннее не­бе́с со­де́ла: о Те­бе́ ра́ду­ет­ся, Бла­года́тная, вся́кая тварь, сла́ва Те­бе́.</p>\n<p><strong>Или́ кон­да́к Бо­горо́ди­це, глас 8: В</strong>збра́нной Во­ево́де по­беди́тель­ная, я́ко из­ба́вль­ше­ся от злых, бла­года́рствен­ная вос­пи­су́ем Ти ра­би́ Твои́, Бо­горо́ди­це: но я́ко иму́щая дер­жа́ву не­побе­ди́мую, от вся́ких нас бед сво­боди́, да зо­ве́м Ти: ра́дуй­ся, Не­ве́сто Не­неве́стная.</p>\n<p><strong>Или́ кон­да́к хра́ма, а́ще е́сть Бо­горо́ди­цы, или́ пра́здни­ка нас­тоя́ща­го, а́ще бу́дет Гос­по́дский или́ Бо­горо́ди­чен.</strong></p>\n<h2>[А́ще же бу́дет свя­та́го Ва­си́лия Ве­ли́ка­го ли­тур­ги́я, чти свя­то́му Ва­си́лию Ве­ли́ко­му тро­па́рь, глас 1:</h2>\n<p>Во всю зе́млю изы́де ве­ща́ние твое́, я́ко прие́мшую сло́во твое́, и́мже бо­голе́пно на­учи́л еси́, ес­тест­во́ су́щих уяс­ни́л еси́, че­лове́чес­кия обы́чаи ук­ра­си́л еси́, ца́рское свя­ще́ние, о́тче пре­подо́бне, мо­ли́ Хрис­та́ Бо́га, спас­ти́ся ду­ша́м на́шим.</p>\n<p>Сла́ва От­цу́, и Сы́ну, и Свя­то́му Ду́ху.</p>\n<p><strong>Кон­да́к, глас 4: Я</strong>ви́лся еси́ ос­но­ва́ние не­поко­леби́мое Це́ркве, по­дая́ всем нек­ра­до́мое гос­по́дство че­лове́ком, за­печат­ле́я твои́ми ве­ле́нь­ми, не­бо­яв­ле́нне Ва­си́лие пре­подо́бне.</p>\n<p>И ны́не и при́сно, и во ве́ки ве­ко́в. <strong>А</strong>ми́нь.</p>\n<p><strong>Бо­горо́ди­чен, глас 6: П</strong>редс­та́тель­ство хрис­тиа́н не­пос­ты́дное, хо­да́тай­ство ко Твор­цу́ неп­ре­ло́жное, не пре́зри гре́шных мо­ле́ний гла́сы, но пред­ва­ри́, я́ко Бла­га́я, на по́мощь нас, ве́рно зо­ву́щих Ти: ус­ко­ри́ на мо­ли́тву, и пот­щи́ся на умо­ле́ние, предс­та́тель­ству­ющи при́сно, Бо­горо́ди­це, чту́щих Тя.</p>\n<h2>А́ще же бу́дет Ли­тур­ги́я Преж­де­ос­вя­ще́нных, чти свя­то́му Гри­го́рию Дво­ес­ло́ву тро­па́рь, глас 4:</h2>\n<p>И́же от Бо́га свы́ше бо­же́ствен­ную бла­года́ть восп­рие́м, сла́вне Гри­го́рие, и То­го́ си́лою ук­репля́емь, ева́нгель­ски ше́ство­вати из­во́лил еси́, ото­ну́ду­же у Хрис­та́ воз­ме́здие тру­до́в прия́л еси́ всеб­ла­же́нне: Его́же мо­ли́, да спа­се́т ду́ши на́ша.</p>\n<p>Сла́ва От­цу́, и Сы́ну, и Свя­то́му Ду́ху.</p>\n<p><strong>Кон­да́к, глас 3: П</strong>одо­бона­ча́ль­ник по­каза́лся еси́ На­ча́ль­ни­ка па́сты­рем Хрис­та́, и́но­ков чре­ды́, о́тче Гри­го́рие, ко ог­ра́де не­бе́сней нас­тавля́я, и от­ту́ду на­учи́л еси́ ста́до Хрис­то́во за́по­ведем Его́: ны́не же с ни́ми ра́ду­еши­ся, и ли­ку́еши в не­бе́сных кро́вех.</p>\n<p>И ны́не и при́сно, и во ве́ки ве­ко́в. <strong>А</strong>ми́нь.</p>\n<p><strong>Бо­горо́ди­чен, глас 6: П</strong>редс­та́тель­ство хрис­тиа́н не­пос­ты́дное, хо­да́тай­ство ко Твор­цу́ неп­ре­ло́жное, не пре́зри гре́шных мо­ле́ний гла́сы, но пред­ва­ри́, я́ко Бла­га́я, на по́мощь нас, ве́рно зо­ву́щих Ти: ус­ко­ри́ на мо­ли́тву, и пот­щи́ся на умо­ле́ние, предс­та́тель­ству­ющи при́сно, Бо­горо́ди­це, чту́щих Тя.</p>\n<h2>А́ще же бу́дет Ли­тур­ги́я свя­та́го апо́сто­ла Иа́ко­ва, бра́та Бо́жия, чти свя­то́му апо́сто­лу Иа́ко­ву тро­па́рь, глас 2:</h2>\n<p>Я́ко Гос­по́день уче­ни́к, восп­рия́л еси́ пра́вед­не Ева́нге­лие: я́ко му́че­ник и́ма­ши, е́же не­опи́сан­ное: дерз­но­ве́ние, я́ко брат Бо́жий: е́же мо­ли́ти­ся, я́ко иера́рх. Мо­ли́ Хрис­та́ Бо́га, спас­ти́ся ду­ша́м на́шым.</p>\n<p>Сла́ва От­цу́, и Сы́ну, и Свя­то́му Ду́ху.</p>\n<p><strong>Кон­да́к, глас 4: О́</strong>тчее еди­норо́дное Бог Сло́во, при­ше́дшее к нам в пос­ле́дния дни, Иа́ко­ве бо­же́ствен­не, пе́рва­го тя по­каза́ иеру­сали́млян па́сты­ря и учи́те­ля, и ве́рна­го строи́те­ля та́инств ду­хо́вных: те́мже тя вси чтим, апо́сто­ле.</p>\n<p>И ны́не и при́сно, и во ве́ки ве­ко́в. <strong>А</strong>ми́нь.</p>\n<p><strong>Бо­горо́ди­чен, глас 6: П</strong>редс­та́тель­ство хрис­тиа́н не­пос­ты́дное, хо­да́тай­ство ко Твор­цу́ неп­ре­ло́жное, не пре́зри гре́шных мо­ле́ний гла́сы, но пред­ва­ри́, я́ко Бла­га́я, на по́мощь нас, ве́рно зо­ву́щих Ти: ус­ко­ри́ на мо­ли́тву, и пот­щи́ся на умо­ле́ние, предс­та́тель­ству­ющи при́сно, Бо­горо́ди­це, чту́щих Тя.<strong>]</strong></p>\n<p>Го́спо­ди, по­ми́луй, <strong>12.</strong></p>\n<p>Чест­не́й­шую Хе­руви́м, и сла́вней­шую без срав­не́ния Се­рафи́м, без ист­ле́ния Бо́га Сло́ва ро́ждшую, су́щую Бо­горо́ди­цу Тя ве­лича́ем.</p>\n<p>Сла́ва От­цу́, и Сы́ну, и Свя­то́му Ду́ху, и ны́не и при́сно, и во ве́ки ве­ко́в. <strong>А</strong>ми́нь.</p>\n<p>Го́спо­ди, по­ми́луй, <strong>три́жды.</strong></p>\n<p>Го́спо­ди, Иису́се Хрис­те́, Сы́не Бо́жий, мо­ли́тв ра́ди Пре­чи́стыя Тво­ея́ Ма́те­ре, пре­подо́бных и бо­гоно́сных оте́ц на́ших и всех свя­ты́х, по­ми́луй нас. <strong>А</strong>ми́нь.</p>\n<p><strong>По При­чаще́нии же да хра­ни́т се­бе́ ки́й­ждо в трез­ве́нии и воз­держа́нии, и нем­но­гог­ла­го́ла­нии: да­бы́ в той день че́стно соб­лю́л в се­бе́ Хрис­та́ прия́та­го.</strong></p>\n",
  "csl_text": "<h2>Бл҃года́рст­вєнныѧ мл҃твы по ст҃ѣ́мъ при­ча­ще́нїи</h2>\n<p><strong>Е҆гда́ же по­лꙋ­чи́ши до́брагѡ при­ча­ще́нїѧ жи­вот­во­рѧ́щихъ та́инст­венныхъ да­ро­ва́нїй, воспо́й а҆́бїе, бл҃го­да­рѝ вельмѝ, и҆ сїѧ̑ те́плѣ ѿ дꙋшѝ бг҃ꙋ глаго́ли:</strong></p>\n<p>Сла́ва тебѣ̀, бж҃е. <strong>С</strong>ла́ва тебѣ̀, бж҃е. <strong>С</strong>ла́ва тебѣ̀, бж҃е.</p>\n<h2>Та́же бл҃года́рст­веннꙋю сїю̀ мл҃твꙋ, а҃:</h2>\n<p>Бл҃го­да­рю́ тѧ, гдⷭ҇и бж҃е мо́й, ꙗ҆́кѡ не ѿри́нꙋлъ мѧ̀ є҆сѝ грѣ́шнаго, но ѻ҆́бщни­ка мѧ̀ бы́ти ст҃ы́нь твои́хъ сподо́билъ є҆сѝ. Бл҃го­да­рю́ тѧ, ꙗ҆́кѡ менѐ не­дос­то́йнаго при­час­ти́тисѧ пречⷭ҇тыхъ твои́хъ и҆ нбⷭ҇ныхъ дарѡ́въ сподо́билъ є҆сѝ. Но, влⷣко чл҃вѣ­ко­лю́бче, на́съ ра́ди ᲂу҆ме́рый же и҆ воскр҃сый, и҆ да­ро­ва́вый на́мъ стра̑шнаѧ сїѧ̑ и҆ жи­вот­во­рѧ̑щаѧ та̑инст­ва, во бл҃годѣѧ́нїе и҆ ѡ҆сщ҃е́нїе дꙋ́шъ и҆ тѣле́съ на́шихъ, да́ждь бы́ти си̑мъ и҆ мнѣ̀ во и҆сцѣле́нїе дꙋши́ же и҆ тѣ́ла, во ѿгна́нїе всѧ́кагѡ сопро­ти́внагѡ, въ прос­вѣ­ще́нїе ѻ҆́чїю се́рдца моегѡ̀, въ ми́ръ дꙋше́вныхъ мои́хъ си́лъ, въ вѣ́рꙋ не­пос­ты́днꙋ, въ любо́вь не­ли­це­мѣ́рнꙋ, во и҆сполне́нїе премꙋ́дрос­ти, въ соблю­де́нїе за́по­вѣ­дей твои́хъ, въ при­ло­же́нїе бжⷭ҇твенныѧ твоеѧ̀ бл҃года́ти, и҆ твое­гѡ̀ црⷭ҇твїѧ прис­вое́нїе: да во ст҃ы́ни твое́й тѣ́ми сохра­нѧ́емь, твою̀ бл҃года́ть по­ми­на́ю всег­да̀, и҆ не ктомꙋ̀ себѣ̀ живꙋ̀, но тебѣ̀ на́шемꙋ влⷣцѣ и҆ бл҃годѣ́телю: и҆ та́кѡ сегѡ̀ житїѧ̀ и҆зше́дъ ѡ҆ наде́жди жи­во­та̀ вѣ́чнагѡ, въ при­сно­сꙋ́щный дости́гнꙋ поко́й, и҆дѣ́же пра́зднꙋю­щихъ гла́съ непрес­та́нный, и҆ без­ко­не́чнаѧ сла́дость зрѧ́щихъ твое­гѡ̀ лица̀ добро́тꙋ неизре­че́ннꙋю. Ты́ бо є҆сѝ и҆́стинное жела́нїе, и҆ неизре­че́нное весе́лїе лю́бѧ­щихъ тѧ̀, хрⷭ҇тѐ бж҃е на́шъ, и҆ тѧ̀ пое́тъ всѧ̀ тва́рь во вѣ́ки. <strong>А҆</strong>ми́нь.</p>\n<h2>Мл҃тва ст҃а́гѡ васі́лїа вели́кагѡ, в҃:</h2>\n<p>Влⷣко хрⷭ҇тѐ бж҃е, цр҃ю̀ вѣкѡ́въ и҆ содѣ́телю всѣ́хъ, бл҃го­да­рю́ тѧ ѡ҆ всѣ́хъ, ꙗ҆̀же мѝ є҆сѝ по́далъ бл҃ги́хъ, и҆ ѡ҆ при­ча­ще́нїи пречⷭ҇тыхъ и҆ жи­вот­во­рѧ́щихъ твои́хъ та́инс­твъ. Молю̀ ᲂу҆̀бо тѧ̀, бл҃же и҆ чл҃вѣ­ко­лю́бче, сохра­ни́ мѧ под̾ кро́вомъ твои́мъ, и҆ въ сѣ́ни крилꙋ̑ твоє́ю, и҆ да́рꙋй мѝ чи́стою со́вѣс­тїю да́же до послѣ́днѧгѡ моегѡ̀ и҆здыха́нїѧ, досто́йнѡ при­ча­ща́тисѧ ст҃ы́нь твои́хъ, во ѡ҆ставле́нїе грѣхѡ́въ, и҆ въ жи́знь вѣ́чнꙋю. Ты́ бо є҆сѝ хлѣ́бъ живо́тный, и҆сто́чникъ ст҃ы́ни, пода́тель бл҃ги́хъ, и҆ тебѣ̀ сла́вꙋ воз­сы­ла́емъ, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <strong>А҆</strong>ми́нь.</p>\n<h2>Мл҃тва ст҃а́гѡ сѷмеѡ́на ме­тафра́ста, по стїхѡ́мъ, г҃:</h2>\n<p>Да́вый пи́щꙋ мнѣ̀ пло́ть твою̀ во́лею, ѻ҆́гнь сы́й и҆ ѡ҆палѧ́ѧй не­дос­тѡ́йныѧ, да не ѡ҆пали́ши менє̀, содѣ́телю мо́й: па́че же пройдѝ во ᲂу҆́ды моѧ̑, во всѧ̑ соста́вы, во ᲂу҆тро́бꙋ, въ се́рдце. По­па­лѝ те́рнїе всѣ́хъ мои́хъ пре­грѣ­ше́нїй. Дꙋ́шꙋ ѡ҆чи́сти, ѡ҆ст҃ѝ по­мышлє́нїѧ. Соста́вы ᲂу҆твер­дѝ съ кость­мѝ вкꙋ́пѣ. Чꙋ́вствъ прос­вѣ­тѝ прос­тꙋ́ю пѧ­те­ри́цꙋ. Всего́ мѧ сприг­воз­дѝ стра́хꙋ твое­мꙋ̀. При́снѡ покры́й, соблю­ди́ же, и҆ сохра­ни́ мѧ ѿ всѧ́кагѡ дѣ́ла и҆ сло́ва дꙋ­шетлѣ́ннагѡ. Ѡ҆чи́сти, и҆ ѡ҆мы́й, и҆ ᲂу҆краси́ мѧ: ᲂу҆добрѝ, вра­зꙋ­мѝ и҆ прос­вѣ­ти́ мѧ. По­ка­жи́ мѧ твоѐ селе́нїе є҆ди́нагѡ дх҃а, и҆ не ктомꙋ̀ селе́нїе грѣха̀. Да ꙗ҆́кѡ твое­гѡ̀ до́мꙋ вхо́домъ при­ча­ще́нїѧ, ꙗ҆́кѡ ѻ҆гнѧ̀ менє̀ бѣжи́тъ всѧ́къ ѕлодѣ́й, всѧ́ка стра́сть. Мл҃твенни­ки тебѣ̀ при­но­шꙋ̀ всѧ̑ ст҃ы̑ѧ, чи­но­на­ча̑лїѧ же без­пло́тныхъ, прⷣте́чꙋ твое­го̀, премꙋ̑дрыѧ а҆пⷭ҇лы, къ си̑мъ же твою̀ неск­ве́рнꙋю, чⷭ҇тꙋю мт҃рь: и҆́хже мольбы̑, бл҃гоꙋтро́бне, прїи­мѝ, хрⷭ҇тѐ мо́й, и҆ сы́номъ свѣ́та содѣ́лай твое­го̀ слꙋжи́телѧ. Ты́ бо є҆ди́нъ є҆сѝ и҆ ѡ҆сщ҃е́нїе на́шихъ, бл҃же, дꙋ́шъ, и҆ свѣ́тлость, и҆ тебѣ̀ лѣ­по­по­до́бнѡ ꙗ҆́кѡ бг҃ꙋ и҆ влⷣцѣ сла́вꙋ всѝ воз­сы­ла́емъ на всѧ́къ де́нь.</p>\n<h2>Мл҃тва д҃:</h2>\n<p>Тѣ́ло твоѐ ст҃о́е, гдⷭ҇и і҆и҃се хрⷭ҇тѐ, бж҃е на́шъ, да бꙋ́детъ мѝ въ живо́тъ вѣ́чный, и҆ кро́вь твоѧ̀ чⷭ҇тна́ѧ во ѡ҆ставле́нїе грѣхѡ́въ: бꙋ́ди же мѝ бл҃го­да­ре́нїе сїѐ въ ра́дость, здра́вїе и҆ весе́лїе: въ стра́шное же и҆ второ́е прише́ствїе твоѐ сподо́би мѧ̀ грѣ́шнаго ста́ти ѡ҆деснꙋ́ю сла́вы твоеѧ̀, мл҃твами пречⷭ҇тыѧ твоеѧ̀ мт҃ре и҆ всѣ́хъ ст҃ы́хъ.</p>\n<h2>Мл҃тва є҃, ко прест҃ѣ́й бцⷣѣ:</h2>\n<p>Прест҃а́ѧ влⷣчце бцⷣе, свѣ́те помра­че́нныѧ моеѧ̀ дꙋшѝ, наде́ждо, покро́ве, прибѣ́жище, ᲂу҆тѣше́нїе, ра́до­ва­нїе моѐ, бл҃го­да­рю́ тѧ, ꙗ҆́кѡ сподо́била мѧ̀ є҆сѝ не­дос­то́йнаго, прича́стни­ка бы́ти пречⷭ҇тагѡ тѣ́ла и҆ чтⷭ҇ны́ѧ кро́ве сн҃а твое­гѡ̀. Но ро́ждшаѧ и҆́стинный свѣ́тъ, прос­вѣ­тѝ моѧ̑ ᲂу҆́мныѧ ѻ҆́чи се́рдца: ꙗ҆́же и҆сто́чникъ без­сме́ртїѧ ро́ждшаѧ, ѡ҆жи­вот­во­ри́ мѧ ᲂу҆мерщ­вле́ннаго грѣхо́мъ: ꙗ҆́же млⷭ҇ти­ва­гѡ бг҃а лю­бобл҃гоꙋтро́бнаѧ мт҃и, поми́лꙋй мѧ̀, и҆ да́ждь мѝ ᲂу҆миле́нїе, и҆ сокрꙋ­ше́нїе въ се́рдцѣ мое́мъ, и҆ смире́нїе въ мы́слехъ мои́хъ, и҆ возз­ва́нїе въ плѣне́нїихъ по­мышле́нїй мои́хъ: и҆ сподо́би мѧ̀ до послѣ́днѧгѡ и҆здыха́нїѧ неѡ­сꙋж­де́ннѡ прїи­ма́ти пречⷭ҇тыхъ та̑инъ ѡ҆сщ҃е́нїе, во и҆сцѣле́нїе дꙋши́ же и҆ тѣ́ла: и҆ пода́ждь мѝ сле́зы покаѧ́нїѧ и҆ и҆сповѣ́данїѧ, во є҆́же пѣ́ти и҆ сла́вити тѧ̀ во всѧ̑ дни̑ жи­во­та̀ моегѡ̀, ꙗ҆́кѡ бл҃госло­ве́нна и҆ пре­просла́влена є҆сѝ во вѣ́ки. <strong>А҆</strong>ми́нь.</p>\n<p><strong>Та́же:</strong></p>\n<p>Ны́нѣ ѿпꙋща́еши раба̀ твое­го̀, влⷣко, по глаго́лꙋ твое­мꙋ̀ съ ми́ромъ: ꙗ҆́кѡ ви́дѣста ѻ҆́чи моѝ сп҃се́нїе твоѐ, є҆́же є҆сѝ ᲂу҆гото́валъ пред̾ лице́мъ всѣ́хъ люде́й, свѣ́тъ во ѿкро­ве́нїе ꙗ҆зы́кѡвъ, и҆ сла́вꙋ люде́й твои́хъ і҆и҃лѧ.</p>\n<p><strong>С</strong>т҃ы́й бж҃е, ст҃ы́й крѣ́пкїй, ст҃ы́й без­сме́ртный, поми́лꙋй на́съ. <strong>Три́жды.</strong></p>\n<p>Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, и҆ ны́нѣ и҆ при́снѡ, и҆ во вѣ́ки вѣкѡ́въ. <strong>А҆</strong>ми́нь.</p>\n<p>Прест҃а́ѧ трⷪ҇це, поми́лꙋй на́съ: гдⷭ҇и, ѡ҆чи́сти грѣхѝ на́шѧ: влⷣко, прос­тѝ без­за­кѡ́нїѧ на̑ша: ст҃ы́й, по­сѣ­тѝ и҆ и҆сцѣлѝ не́мѡщи на́шѧ, и҆́мене твое­гѡ̀ ра́ди.</p>\n<p>Гдⷭ҇и, поми́лꙋй, <strong>три́жды.</strong></p>\n<p>Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, и҆ ны́нѣ и҆ при́снѡ, и҆ во вѣ́ки вѣкѡ́въ. <strong>А҆</strong>ми́нь.</p>\n<p><strong>Ѻ҆́</strong>ч҃е на́шъ, и҆́же є҆сѝ на нб҃сѣ́хъ! да ст҃и́тсѧ и҆́мѧ твоѐ: да прїи́детъ црⷭ҇твїе твоѐ: да бꙋ́детъ во́лѧ твоѧ̀, ꙗ҆́кѡ на нб҃сѝ, и҆ на землѝ. Хлѣ́бъ на́шъ насꙋ́щный да́ждь на́мъ дне́сь. И҆ ѡ҆ста́ви на́мъ до́лги на́шѧ: ꙗ҆́коже и҆ мы̀ ѡ҆ставлѧ́емъ дол­жни­кѡ́мъ на́шымъ: и҆ не введѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.</p>\n<p><strong>[Сщ҃е́нникъ: Ꙗ҆́</strong>кѡ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ. <strong>А҆</strong>ми́нь.<strong>]</strong></p>\n<h2>А҆́ще ст҃а́гѡ і҆ѡа́нна зла­тоꙋ́стагѡ лї­тꙋр­гі́а, чтѝ ст҃о́мꙋ і҆ѡа́ннꙋ зла­тоꙋ́стомꙋ тропа́рь, гла́съ и҃:</h2>\n<p>Оу҆́стъ твои́хъ, ꙗ҆́коже свѣ́тлость ѻ҆гнѧ̀, воз­сїѧ́вши бл҃года́ть, вселе́ннꙋю прос­вѣ­тѝ: не сребро­лю́бїѧ мі́рови сокрѡ́вища снис­ка̀, вы­со­тꙋ̀ на́мъ сми­ре­но­мꙋ́дрїѧ по­ка­за̀, но твои́ми сло­ве­сы̑ на­ка­зꙋ́ѧ, ѻ҆́тче і҆ѡа́нне зла­тоꙋ́сте, молѝ сло́ва хрⷭ҇та̀ бг҃а сп҃сти́сѧ дꙋша́мъ на́шымъ.</p>\n<p>Сла́ва ѻ҆ц҃ꙋ̀, и҆ сн҃ꙋ, и ст҃о́мꙋ дх҃ꙋ.</p>\n<p><strong>Конда́къ, гла́съ ѕ҃: Ѿ</strong> нб҃съ прїѧ́лъ є҆сѝ бжⷭ҇твеннꙋю бл҃года́ть, и҆ твои́ми ᲂу҆стна́ми всѧ̑ ᲂу҆чи́ши покла­нѧ́тисѧ въ трⷪ҇це є҆ди́номꙋ бг҃ꙋ, і҆ѡа́нне зла­тоꙋ́сте всебл҃же́нне, прпⷣбне, досто́йнѡ хва́лимъ тѧ̀: є҆сѝ бо наста́вникъ, ꙗ҆́кѡ бжⷭ҇твєннаѧ ꙗ҆влѧ́ѧ.</p>\n<p>И҆ ны́нѣ и при́снѡ, и҆ во вѣ́ки вѣкѡ́въ. <strong>А҆</strong>ми́нь.</p>\n<p><strong>Бг҃оро́ди­ченъ, гла́съ ѕ҃: П</strong>редс­та́тельст­во хрⷭ҇тїа́нъ не­пос­ты́дное, хода́тайст­во ко твор­цꙋ̀ непре­ло́жное, не пре́зри грѣ́шныхъ моле́нїй гла́сы, но пред­ва­рѝ ꙗ҆́кѡ бл҃га́ѧ на по́мощь на́съ, вѣ́рнѡ зовꙋ́щихъ тѝ: ᲂу҆скорѝ на мл҃твꙋ, и҆ потщи́сѧ на ᲂу҆моле́нїе, предс­та́тельст­вꙋю­щи при́снѡ, бцⷣе, чтꙋ́щихъ тѧ̀.</p>\n<p><strong>И҆лѝ бг҃оро́ди­ченъ, гла́съ и҃: Ѡ҆</strong> тебѣ̀ ра́дꙋет­сѧ, бл҃года́тнаѧ, всѧ́каѧ тва́рь, а҆́гг҃льс­кїй собо́ръ и҆ че­ло­вѣ́чес­кїй ро́дъ, ѡ҆сщ҃е́нный хра́ме и҆ раю̀ слове́сный, дѣ́вст­веннаѧ пох­ва­ло̀, и҆з̾ неѧ́же бг҃ъ вопло­ти́сѧ и҆ млⷣнецъ бы́сть, пре́жде вѣ̑къ сы́й бг҃ъ на́шъ: ло­жесна́ бо твоѧ̑ прⷭ҇то́лъ сот­во­рѝ и҆ чре́во твоѐ прос­тра́ннѣе нб҃съ содѣ́ла: ѡ҆ тебѣ̀ ра́дꙋет­сѧ, бл҃года́тнаѧ, всѧ́каѧ тва́рь, сла́ва тебѣ̀.</p>\n<p><strong>И҆лѝ конда́къ бцⷣе, гла́съ и҃: В</strong>збра́нной воево́дѣ по­бѣ­ди́тєльнаѧ, ꙗ҆́кѡ и҆зба́вльше­сѧ ѿ ѕлы́хъ, бл҃года́рст­вєннаѧ вос­пи­сꙋ́емъ тѝ рабѝ твоѝ, бцⷣе: но ꙗ҆́кѡ и҆мꙋ́щаѧ держа́вꙋ не­по­бѣ­ди́мꙋю, ѿ всѧ́кихъ на́съ бѣ́дъ сво­бо­дѝ, да зове́мъ тѝ: ра́дꙋйсѧ, невѣ́сто не­не­вѣ́стнаѧ.</p>\n<p><strong>И҆лѝ конда́къ хра́ма, а҆́ще є҆́сть бцⷣы, и҆лѝ пра́здни­ка нас­тоѧ́щагѡ, а҆́ще бꙋ́детъ гдⷭ҇скїй и҆лѝ бг҃оро́ди­ченъ.</strong></p>\n<h2>[А҆́ще же бꙋ́детъ ст҃а́гѡ васі́лїа вели́кагѡ лї­тꙋр­гі́а, чтѝ ст҃о́мꙋ васі́лїю тропа́рь, гла́съ а҃:</h2>\n<p>Во всю̀ зе́млю и҆зы́де вѣща́нїе твоѐ, ꙗ҆́кѡ прїе́мшꙋю сло́во твоѐ, и҆́мже бг҃олѣ́пнѡ наꙋчи́лъ є҆сѝ, є҆стест­во̀ сꙋ́щихъ ᲂу҆ѧсни́лъ є҆сѝ, че­ло­вѣ́чєс­кїѧ ѻ҆бы̑чаи ᲂу҆краси́лъ є҆сѝ, црⷭ҇кое сщ҃е́нїе, ѻ҆́тче прпⷣбне, молѝ хрⷭ҇та̀ бг҃а, сп҃сти́сѧ дꙋша́мъ на́шымъ.</p>\n<p>Сла́ва ѻ҆ц҃ꙋ̀, и҆ сн҃ꙋ, и ст҃о́мꙋ дх҃ꙋ.</p>\n<p><strong>Конда́къ, гла́съ д҃: Ꙗ҆</strong>ви́лсѧ є҆сѝ ѡ҆снова́нїе не­по­ко­ле­би́мое цр҃кве, подаѧ̀ всѣ̑мъ некра́домое гдⷭ҇ьство че­ло­вѣ́кѡмъ, за­пе­чатлѣ́ѧ твои́ми велѣ́ньми, нб҃оѧвле́нне васі́лїе прпⷣбне.</p>\n<p>И҆ ны́нѣ и при́снѡ, и҆ во вѣ́ки вѣкѡ́въ. <strong>А҆</strong>ми́нь.</p>\n<p><strong>Бг҃оро́ди­ченъ, гла́съ ѕ҃: П</strong>редс­та́тельст­во хрⷭ҇тїа́нъ не­пос­ты́дное, хода́тайст­во ко твор­цꙋ̀ непре­ло́жное, не пре́зри грѣ́шныхъ моле́нїй гла́сы, но пред­ва­рѝ ꙗ҆́кѡ бл҃га́ѧ на по́мощь на́съ, вѣ́рнѡ зовꙋ́щихъ тѝ: ᲂу҆скорѝ на мл҃твꙋ, и҆ потщи́сѧ на ᲂу҆моле́нїе, предс­та́тельст­вꙋю­щи при́снѡ, бцⷣе, чтꙋ́щихъ тѧ̀.</p>\n<h2>А҆́ще же бꙋ́детъ лї­тꙋр­гі́а преж­деѡсщ҃е́нныхъ, чтѝ ст҃о́мꙋ григо́рїю тропа́рь, гла́съ д҃:</h2>\n<p><strong>И҆́</strong>же ѿ бг҃а свы́ше бжⷭ҇твеннꙋю бл҃года́ть вос­прїе́мъ, сла́вне григо́рїе, и҆ тогѡ̀ си́лою ᲂу҆крѣплѧ́емь, є҆ѵⷢ҇льски ше́ст­во­ва­ти и҆зво́лилъ є҆сѝ. ѿѻнꙋ́дꙋже ᲂу҆ хрⷭ҇та̀ возме́здїе трꙋдѡ́въ прїѧ́лъ є҆сѝ, всебл҃же́нне: є҆го́же молѝ, да сп҃се́тъ дꙋ́шы на́шѧ.</p>\n<p>Сла́ва ѻ҆ц҃ꙋ̀, и҆ сн҃ꙋ, и ст҃о́мꙋ дх҃ꙋ.</p>\n<p><strong>Конда́къ, гла́съ г҃: П</strong>одо­бо­на­ча́льникъ по­ка­за́лсѧ є҆сѝ нача́льни­ка па́сты­рємъ хрⷭ҇та̀, и҆́но­кѡвъ чреды̑, ѻ҆́тче григо́рїе, ко ѡ҆гра́дѣ нбⷭ҇нѣй нас­тавлѧ́ѧ, и҆ ѿтꙋ́дꙋ наꙋчи́лъ є҆сѝ ста́до хрⷭ҇то́во за́по­вѣ­демъ є҆гѡ̀: ны́нѣ же съ ни́ми ра́дꙋе­ши­сѧ, и҆ ликꙋ́еши въ нбⷭ҇ныхъ кро́вѣхъ.</p>\n<p>И҆ ны́нѣ и при́снѡ, и҆ во вѣ́ки вѣкѡ́въ. <strong>А҆</strong>ми́нь.</p>\n<p><strong>Бг҃оро́ди­ченъ, гла́съ ѕ҃: П</strong>редс­та́тельст­во хрⷭ҇тїа́нъ не­пос­ты́дное, хода́тайст­во ко твор­цꙋ̀ непре­ло́жное, не пре́зри грѣ́шныхъ моле́нїй гла́сы, но пред­ва­рѝ ꙗ҆́кѡ бл҃га́ѧ на по́мощь на́съ, вѣ́рнѡ зовꙋ́щихъ тѝ: ᲂу҆скорѝ на мл҃твꙋ, и҆ потщи́сѧ на ᲂу҆моле́нїе, предс­та́тельст­вꙋю­щи при́снѡ, бцⷣе, чтꙋ́щихъ тѧ̀.</p>\n<h2>А҆́ще же бꙋ́детъ лї­тꙋр­гі́а ст҃а́гѡ а҆пⷭ҇ла і҆а́кѡва, бра́та бж҃їѧ, чтѝ ст҃о́мꙋ а҆пⷭ҇лꙋ і҆а́кѡвꙋ тропа́рь, гла́съ в҃:</h2>\n<p>Ꙗ҆́кѡ гдⷭ҇ень ᲂу҆ч҃ни́къ, вос­прїѧ́лъ є҆сѝ пра́ведне є҆ѵⷢ҇лїе: ꙗ҆́кѡ мч҃никъ и҆́маши, є҆́же неѡпи́санное: дер­зно­ве́нїе, ꙗ҆́кѡ бра́тъ бж҃їй: є҆́же моли́тисѧ, ꙗ҆́кѡ і҆ера́рхъ. Молѝ хрⷭ҇та̀ бг҃а, спас­ти́сѧ дꙋша́мъ на́шымъ.</p>\n<p>Сла́ва ѻ҆ц҃ꙋ̀, и҆ сн҃ꙋ, и ст҃о́мꙋ дх҃ꙋ.</p>\n<p><strong>Конда́къ, гла́съ д҃: Ѻ҆́</strong>ч҃ее є҆ди­но­ро́дное бг҃ъ сло́во, прише́дшее къ на́мъ въ послѣ̑днїѧ дни̑, і҆а́кѡве бжⷭ҇твенне, пе́рваго тѧ̀ по­ка­за̀ і҆ерꙋ­салѵ́млѧнъ па́стырѧ и҆ ᲂу҆чи́телѧ, и҆ вѣ́рнаго строи́телѧ та́инс­твъ дх҃о́вныхъ: тѣ́мже тѧ̀ всѝ чти́мъ, а҆пⷭ҇толе.</p>\n<p>И҆ ны́нѣ и при́снѡ, и҆ во вѣ́ки вѣкѡ́въ. <strong>А҆</strong>ми́нь.</p>\n<p><strong>Бг҃оро́ди­ченъ, гла́съ ѕ҃: П</strong>редс­та́тельст­во хрⷭ҇тїа́нъ не­пос­ты́дное, хода́тайст­во ко твор­цꙋ̀ непре­ло́жное, не пре́зри грѣ́шныхъ моле́нїй гла́сы, но пред­ва­рѝ ꙗ҆́кѡ бл҃га́ѧ на по́мощь на́съ, вѣ́рнѡ зовꙋ́щихъ тѝ: ᲂу҆скорѝ на мл҃твꙋ, и҆ потщи́сѧ на ᲂу҆моле́нїе, предс­та́тельст­вꙋю­щи при́снѡ, бцⷣе, чтꙋ́щихъ тѧ̀.<strong>]</strong></p>\n<p>Гдⷭ҇и, поми́лꙋй, <strong>в҃і.</strong></p>\n<p>Чтⷭ҇нѣ́йшꙋю хе­рꙋ­ві̑мъ, и҆ сла́внѣйшꙋю без̾ сравне́нїѧ се­ра­фі̑мъ, без̾ и҆стлѣ́нїѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ ве­ли­ча́емъ.</p>\n<p>Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, и҆ ны́нѣ и҆ при́снѡ, и҆ во вѣ́ки вѣкѡ́въ. <strong>А҆</strong>ми́нь.</p>\n<p>Гдⷭ҇и, поми́лꙋй, <strong>три́жды.</strong></p>\n<p>Гдⷭ҇и і҆и҃се хрⷭ҇тѐ, сн҃е бж҃їй, мл҃твъ ра́ди пречⷭ҇тыѧ твоеѧ̀ мт҃ре, прпⷣбныхъ и҆ бг҃оно́сныхъ ѻ҆тє́цъ на́шихъ и҆ всѣ́хъ ст҃ы́хъ, поми́лꙋй на́съ. <strong>А҆</strong>ми́нь.</p>\n<p><strong>По при­ча­ще́нїи же да храни́тъ себѐ кі́йждо въ трез­ве́нїи и҆ воз­дер­жа́нїи, и҆ немно­гогла­го́ланїи: дабы̀ въ то́й де́нь че́стнѡ соблю́лъ въ себѣ̀ хрⷭ҇та̀ прїѧ́таго.</strong></p>\n"
}